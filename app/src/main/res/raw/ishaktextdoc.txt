Ranije smo rekli da je on rođen kada mu je otac imao sto godina, tj. četrnaest godina nakon rođenja njegovog brata Ismaila. Njegova majka Sara imala je devedeset godina kada joj je došla radosna vijest da će ga dobiti.

Uzvišeni Allah kaže: *I obradovali smo ga Ishakom, vjerovjesnikom i dobrim čovjekom. *I blagoslovili smo i njega i Ishaka, a među njihovim potomcima ima i vjernika i očitih nevjernika. (Es-Saffat, 112-113.) Uzvišeni Allah ga pohvalno spominje na više mjesta u Svojoj Časnoj Knjizi. Ranije smo naveli hadis kojeg prenosi Ebu Hurejre od Poslanika, salallahu alejhi ve sellem; “Plemeniti je sin plemenitog, sina plemenitog, a i on je sin plemenitog. Jusuf je sin Jakubov, Jakub sin Ishakov, a on je sin Ibrahimov. 

**Ehli-kitabije navode da je Ishak imao četrdeset godina kada je oženio Rebeku, kćerku Batuela, da mu je tada otac još bio živ. Ona je bila nerotkinja, pa je on za nju uputio dovu Allahu i ona je zatrudnjela. Rodila je dva sina blizanca. Prvi je Ezav, a Arapi ga nazivaju El-Ajs. On je predak Bizantinaca. Drugi se rodio držeći prvog brata za petu (akb), pa su ga nazvali Jakub. Drugo mu je ime Israil, i od njega jevreji vode porijeklo. Oni, zatim, kažu da je Ishak više volio Ajsa, jer je prvenac, a Rebeka je više voljela Jakuba, jer je bio mlađi. 

Zatim kažu: “Kada je Ishak ostario i vid mu oslabio, zatražio je od sina Ajsa neko jelo i naredio je da mu nešto ulovi i skuha, pa će mu učiniti dovui blagosloviti ga. Ajs je bio lovac, pa je otišao da to uradi, Rebeka je nagovorila Jakuba da zakolje dva najbolja jareta, da napravi jelo koje je zatražio njegov otac i da mu ga donese prije svog brata, kako bi on njemu učinio dovu. Obukla mu je Ajsovu odjeću i na ruke i vrat mu stavila jareće kože, jer je Ajs bio maljavog tijela, a Jakub nije. Kada je donio jelo i primaknuo ga ocu, on je upitao: “Ko si ti?" “Ja sam tvoj sin", odgovorio je, a on ga je približio sebi, opipao i rekao: “Po glasu ovo je Jakub, a po dodiru i odjeći, Ajs.

Kada je završio s jelom, učinio je dovu da bude najvrjedniji od svoje braće, da njegova riječ bude iznad njihove i iznad naroda nakon njega, i da mu bude obilna nafaka i mnogobrojan porod.

Kada je izašao od njega, njegov brat El-Ajs donio je što mu je otac naredio, i prinio mu to, a on ga je upitao: “Šta je ovo sinko?" “Jelo koje si tražio”, odgovorio je, a otac ga upita: “Pa zar mi ga nisi donio malo prije, pa sam ga jeo i dovu ti učinio?" “Ne, tako mi Allaha", odgovorio je. On je shvatio da ga je brat pretekao, pa mu je zbog toga puno zamjerio. Oni čak navode da se zakleo da će ga ubiti nakon očeve smrti. On je zamolio oca, pa i njemu prouči drugu dovu: da njegovo potomstvo imadne puno zemlje, imetka plodova. 

Kada je majka čula kako El-Ajs prijeti Jakubu, nagovorila je Jakuba da ode kod njenog brata Labana u mjesto Haran, da tamo ostane dok se El-Ajs ne odljuti da se oženi jednom od Labanovih kćeri. Ona je nagovorila i svog muža Ishaka da mu to naredi i oporuči i prouči dovu, pa je to i učinio.

Tako je Jakub krenuo od kuće krajem dana, pa ga noć zateče na jednom mjestu, gdje je zanoćio. Uzeo je jedan kamen, stavio ga pod glavu i zaspao. Tada je usnio ljestve postavljene od Zemlje do neba, uz koje su silazili i penjali se meleki. Tu je usnio i Uzvišenog Gospodara; kako mu govori: “Blagosloviću te, daću ti brojno potomstvo, i ovu zemlju podariti tebi i tvojim potomcima poslije tebe”

Kada se iz sna probudio, obradovao se zbog onog što je sanjao i zavjetovao se Allahu da će, ako se vrati kući zdrav, na tom mjestu sigurno napraviti Božiji hram, i da će Allahu izdvajati desetinu od svega onog što mu On podari.

Zatim je prišao onom kamenu i obilježio ga uljem, kako bi ga mogao preoznati, a to mjesto nazvao je Betel, tj. Allahova kuća. To je današnji Jerusalem, kojeg je Jakub poslije izgradio, o čemu će kasnije biti govora.

Oni dalje kažu: “Kada je Jakub stigao daidži u Haran, vidio je da ima dvije kćeri: stariju Leu i mlađu Rahelu. Rahela mu se svidjela jer je bila ljepša, pa je Laban pristao da mu je da za ženu, ali pod uvjetom da mu prethodno sedam godina čuva stoku. 

Kada je prošao rok, njegov daidža Laban je pripremio gozbu i sakupio svijet na nju. Ali, navečer je on Jakubu uveo svoju stariju kćer Leu, koja je imala slabe oči i bila ružna. Kada su osvanuli, Jakub je vidio da je to bila Lea, pa je rekao svome daidži: - Zašto si me prevario, ja sam Rahelu zaprosio? - a on mu je odgovorio: - Kod nas nije običaj da udajemo mlađu prije starije. Ako želiš njenu sestru, služi mi još sedam godina, pa ću te njome oženiti."

On je to i ispunio, pa ga je nakon toga, pored Lee, oženio i Rahelom. To (da dvije sestre istovremeno mogu biti udate za jednog čovjeka) je bilo kod njih dozvoljeno, a zatim je dokinuto Tewratom. Samo to je dovoljan dokaz da je bilo dokidanja propisa jer je postupak Jakubov dokaz da je to bilo dozvoljeno i dopušteno, pošto je on bio bezgriješan. Laban je objema kćerama poklonio po jednu sluškinju: Lei je dao Zelfu, a Raheli Belhu.

Uzvišeni Allah je Leinu mahanu nadomjestio time što joj je dao da rađa djecu. Tako je rodila Rubila, zatim Šimuna, pa Lawija, i nakon njega Jehuzu (Judu). Rahela je bila nerotkinja, pa je zbog toga na nju bila ljubomorna. Zato je svoju sluškinju Belhu poklonila Jakubu, koja je sa njim zatrudnjela i rodila mu sina, kome su nadjeli ime Dan. 

Zatim je Belha opet zatrudnila i rodila mu drugog sina, Neftalija. Tada je Lea Jakubu dala svoju sluškinju Zelfu koja mu je rodila dva sina, Džada i Ešira. Onda je Lea opet zatrudnjela i rodila petog sina, Isahara, a nakon toga i šestog, Zabulona. Nakon toga ona je ponovo zatrudnila i rodila kćerku, Dinu. Tako je ona Jakubu rodila sedmoro djece. 

Zatim je Rahela učinila dovu Allahu, azze ve džel, i zamolila Ga da joj da sina sa Jakubom. Allah joj je uslišao dovu i udovoljio njenoj molbi, pa je zatrudnjela sa Jakubom i rodi mu velikog, časnog, čuvenog i lijepog sina Jusufa. Sve se ovo dešavalo dok su bili u Haranu. Jakub je svom daidži čuvao stoku još šest godina nakon što mu je oženio i drugu kćerku, tako da je tamo ostao dvadeset godina. Zatim Jakub zatraži od daidže Labana dozvolu da se vrati roditeljima. On mu je rekao: - S tobom sam bio sretan; imetak mi se umnožio, pa uzmi od mog imetka šta god hoćeš. Jakub je rekao: - Dat ćeš mi mladunčad koja se ojanje ili ojare ove godine, i to onu koja bude šarena, koja ne bude potpuno crna ili bijela, i bijele koze koje su bez rogova, pa je Laban na to pristao. 

Međutim, njegovi sinovi su ušli među stoku, i izdvojili sve jarce i ovnove koji su imali te osobine, kako se ne bi ojanjilo ili ojarilo ni jedno takvo. Oni su izdvojene jarce i ovnove odvojili i otjerali tri dana hoda od ostale stoke njihovog oca. Ali, Jakub še je nabrao zelenih prutova badema i kestena, ogulio im konii stavio ih u vodu gdje se stoka pojila, da bi se ona uplašila, a mladunčad u utrobama pokrenula i postala šarena. To bi bile natprirodne stvari i mogle bi se ubrojati u mu“džize. Tako je Jakub, alejhi selam, dobio mnogo sitne stoke, kamila i robova, a lica njegovog daidže i njegovih sinova se zbog toga promijeniše i bi im krivo. Uzvišeni Allah je objavio Jakubu da se vrati u zemlju svoga oca i naroda, obećavši mu da će On biti uz njega. On je to objasnio svojoj čeljadi, pa su se i oni složili s tim, pokoravajući mu se. Tako je on krenuo sa svojom čeljadi i imetkom, a Rahela je prethodno ukrala i sa sobom ponijela kipove svoga oca.

Kada su napustili mjesto i udaljili se od njega, sustigao ih je Laban sa svojim ljudima. Kada se on sasta sa Jakubom, ukori ga što je otišao bez njegovog znanja i što ga nije obavijestio, pa bi pripremio veselje i zabavu povodom njihovog odlaska, i ispratio kćerke i njihovu djecu. Zatim ga je upitao zašto su mu uzeli kipove.

Jakub nije ništa znao o kipovima, pa je rekao da ih niko od njih nije uzeo. Ali, Laban je ušao u šatore svojih kćeri i njihovih robinja, i sve pretražio, Međutim, nije ih mogao naći. Rahela ih je bila sakrila pod samar deve na kojem je ona sjedila. Rekla je da ima hajz, pa zato ne može ustati, i tako kipovi nisu nađeni.

Zatim su uzeli jednu gomilu kamenja koja je bila tu i koju su nazvali Džalad, kao znak njihovog dogovora da Jakub neće ponižavati Labanove kćeri niti ženiti druge pored njih, i da preko te gomile ni Jakub ni Laban neće prelaziti u zemlju onog drugog. Zatim su pripremili gozbu na kojoj su svi jeli, a onda se oprostili jedni od drugih i vratili, svako u svoju zemlju. 

Kada se Jakub približi zemlji Sair, dođu mu meleki i čestitaju mu povratak. On pošalje glasnike bratu Ajsu, postupajući ponizno i ljubazno. Kada se oni vratiše, obavijestiše ga da je Ajs krenuo prema njemu sa četiri stotine ljudi. Jakub se zbog toga uplaši te skrušeno i ponizno klanja namaz i učini dovu Allahu, azze ve džel. Pozva se na zakletvu i obećanje koje mu je dao, te ga zamoli da ga sačuva od zla brata El-Ajsa.

I on pripremi svome bratu veliki poklon: dvije stotine koza, dvadeset jaraca, dvije stotine ovaca, dvadeset ovnova, trideset deva, četrdeset krava, deset junaca, dvadeset magarica i deset magaraca. Zatim naredi svojim slugama da gone svako stado posebno, i da između njih drže razmak te kad El-Ajs sretne prvoga i upita čiji je on i čije je stado, neka odgovori: “Tvoga sluge Jakuba, a ovo je dar koji on poklanja svome gospodaru El-Ajsu", zatim di onaj iza njega kaže isto, i sve tako redom, da svi kažu: “Evo Jakub ide iza nas.

Jakub je sa svojim dvjema ženama, dvjema sluškinjama i jedanaestoro djece išao iza njih dvije noći. Noću bi putovao, a danju odmarao. Treće noći pred zoru ukaže mu se jedan melek u ljudskom liku. Jakub pomisli da je to čovjek, pa mu priđe da se sa njim pohrve i da ga savlada. Jakubu se učini da ga je savladao, ali ga tada melek udari po bedru i uganu mu zglob u kuku, nakon čega je hramao. Kada zora zarudi, melek ga upita kako mu je ime, a on odgovori: “Jakub". Melek mu tada reče: “Od danas ti ime treba biti samo “Israil,? Jakub njega upita: “Ko si ti i kako ti je ime?" ali njega nestade. Tako je shvatio da je to bio jedan od meleka. Otada je Jakub hramao na nogu, pa zbog toga Israilovi sinovi ne jedu tetive sa kuka! '. 

Zatim Jakub podiže pogled i ugleda El-Ajsa kako mu prilazi sa četiri stotine ljudi, pa stade ispred svoje čeljadi. Kada mu priđe El-Ajs i on ga ugleda, pokloni mu se sedam puta. To je bio uobičajeni pozdrav u njihovo vrijeme i bio je dozvoljen. Tako su meleki učinili sedždu Ademu iz počasti prema njemu, i Jusufova braća i otac Jusufu, o čemu će kasnije biti govora.  Kada ga je El-Ajs ugledao, prišao mu je, zagrlio ga, poljubio i zaplakao. Zatim je podigao pogled i ugledavši žene i djecu, upitao: “Odakle ti ovi?" On mu je odgovorio: “Allah ih je poklonio tvome slugi." Zatim su dvije sluškinje sa svojom djecom prišle El-Ajsu, i poklonile mu se. Isto to učini Lea sa svojom djecom, a onda i Rahela sa sinom Jusufom. Zatim mu Jakub ponudi poklon i ubijedi ga, te ga on primi. Onda se El-Ajs počne vraćati nazad, a Jakub mu se pridruži sa svojom čeljadi, slugama, sitnom i krupnom stokom, prema planini Sair. Kada je prolazio kroz Sahor, tu je Jakub sebi sagradio kuću i štale za stoku.

Zatim se zaustavio u blizini Uršalima, Šehimovog naselja. Tu od Šehima ibn Džimura kupi jednu njivu za sto ovaca, postavi svoj šator i napravi žrtvenik, koga nazva El, Bog Israilov. Allah mu je naredio da ga tu podigne, kako bi Mu se tu ljudi obraćali. To je današnji hram u Jerusalimu, kojeg je kasnije obnovio Dawudov sin Sulejman še. Tu je, ustvari, bio onaj kamen kojeg je on prethodno obilježio uljem, kao što smo ranije naveli. 

**Ehli-kitabije zatim navode slučaj sa Dinom, Jakubovom i Leinom kćerkom, koju je Šehim ibn Džimur obeščastio i uveo u svoju kuću, a zatim zaprosio od njenog oca i braće. Njena braća mu postaviše uvjet da se svi obrežu, pa će se tek tada moći međusobno ženiti i udavati. Oni to prihvate i svi se obrežu. 

Međutim, kada im trećeg dana nakon toga dodijaše bolovi od sunnećenja, sinovi Jakubovi ih sve pobiju, pa čak i Šehima i njegovog oca, zbog toga što su ih osramotili, kao i zbog njihovog nevjerovanja, jer su obožavali kipove. Zato su ih pobili i uzeli njihov imetak kao ratni plijen. 

Zatim je Rahela zatrudnjela i rodila sina, Benjamina.Međutim, imala je veoma težak porod sa njim, pa je nakon toga umrla. Jakub ju je ukopao u Efratu kod Betlehema, i na njen mezar poredao kamenje. To kamenje na njenom mezaru je poznato i danas. Jakub je imao dvanaest sinova. Lea mu je rodila Rubila, Šimuna, Lavija, Jehuzu, Izhara i Zabulona. Rahela mu je rodila Jusufa i Benjamina. Rahelina robinja mu je rodila Dana i Neftalija, a Leina robinja Džada i Ešira. Neka je selam na sve njih. Jakub se zatim vratio svome ocu Ishaku i nastanio kod njega u Hebronu, u zemlji Ken“an, gdje je živio i Ibrahim alejhi selam. Ishak se zatim razbolio i umro u sto osamdesetoj godini života. Sinovi El-Ajs i Jakub su ga ukopali pored njegovog oca Ibrahima, alejhi selam, u špilji koju je on kupio, kako smo ranije naveli.

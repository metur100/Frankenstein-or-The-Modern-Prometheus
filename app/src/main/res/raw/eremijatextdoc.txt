Neki kažu da je on Hidr. Ed-Dahhak to prenosi od Ibn Abbasa. Međutim, ovo je garib predaja i kao takva ne može se prihvatiti. Ibn Asakir navodi: “U nekim predajama stoji da je on stao na krv Jahjaa
ibn Zekerijjaa u Damasku, i rekao joj: “O krvi, uznemirila si svijet, stani! , pa je zastala i nestala.”
Ebu Bekr ibn Ebi ed-Dunja navodi: “Alijj ibn Ebi Meijem mi je pričao, da je čuo  od  Ahmeda ibn  Habbaba,  da je Abdullah  ibn  Abdurrahman  rekao,  da je Eremija upitao: “Gospodaru  moj,  koji robovi su  ti najdraži?”,  pa mu  je odgovorio: “Oni koji Me se najviše sjećaju.  Oni koje sjećanje na Mene zaokuplja,  pa nemaju  kada misliti na druga stvorenja.  Oni koje ne pokolebavaju  misli o  prolaznosti,  niti se zavaravaju  da će vječno  živjeti.  Oni kojima ne znači puno  život na dunjaluku  i obraduju  se kada im se taj život završi. To su oni kojima ću ukazati Svoju ljubav i kojima ću dati više nego što i sami žele.”


Rušenje Jerusalema


Uzvišeni  Allah  kaže:  *A  Musau  smo  Knjigu  dali  i  uputstvom  je  sinovima Israilovim učinili: “Mjesto Mene – Gospodara drugog ne uzimajte, * o potomci onih  koje smo  sa  Nuhom nosili!" On  je,  doista,  bio  rob  zahvalni.  Mi smo  u  Knjizi objavili sinovima  Israilovim: "Vi ćete doista  dva  puta  nered na  Zemlji učiniti i preko  mjere oholi postati.  *I  kad  dođe vrijeme prve od  te dvije prijetnje,  poslat ćemo  protiv vas robove Naše,  silno  moćne,  oni će uzduž i poprijeko Zemlju vašu pregaziti i prijetnja će se ispuniti.* Zatim ćemo  vam dati pobjedu  protiv njih  i pomoći ćemo  vas imecima  i sinovima,  i učinit ćemo  vas brojnijim.  *Sve što  činite - činite sebi,  dobro  i zlo.  - A kad dođe vrijeme druge prijetnje,  poslat ćemo  ih  da  na  licima  vašim tugu  i jad ostave i da  u  Hram kao  i prvi put,  ponovo  provale i da  sve što  osvoje do temelja  poruše.  *I  Gospodar će vam se vaš opet smilovati; ako  vi ponovo započnete,  započet ćemo  i Mi.  A Džehennem smo  za  nevjernike tamnicom učinili. (El-Isra’, 2.- 8.)

Wehb  ibn  Munebbih  kaže: “Kada su  se među  Izraelćanima pojavili svakojaki grijesi,  Allah, azze ve džel,  je jednom njihovom poslaniku,  po  imenu  Eremija, objavio da ustane i ode među svoj narod i da im kaže da imaju srca ali njima ne shvaćaju,  da imaju  oči ali ne vide,  da imaju  uši ali ne čuju,  i da se Allah zahvaljujući dobru  njihovih  predaka,  sažaljava na njihove potomke.  Allah, azze ve džel,  mu je dalje objavio da ih upita kakvi su bili rezultati poslušnosti prema Njemu i je li iko bio sretan - ko Mu je bio nepokoran, i nesretan - ko Mu je bio pokoran? Poslanik im je dalje rekao da se i životinje prisjećaju svoga zavičaja pa se tamo vraćaju,  a da su  oni pogazili sve blagodati koje su  date njihovim precima i počeli počast tražiti na drugom mjestu.

Dalje im je rekao  da su  njihovi učeni ljudi zaboravili na obaveze prema Bogu  a pobožnjaci su  počeli obožavati druge mimo  Njega,  da se isposnici ne pridržavaju  onoga što  znaju,  a vladari poriču  i Boga i Njegove poslanike, tajeći lukavstva u  svojim srcima i prepuštajući jezike lažima.  Gospodar se kune Svojom svemoći da će na njih  poslati narode koji neće razumjeti njihov jezik,  koji ih  neće poznavati niti se smilovati nad  njihovim plačem.  On  će im poslati nemilosrdnog  vladara sa brojnom vojskom poput oblaka i povorke sa svih  strana,  čije će se zastave vihoriti poput orlova kad  lete,  a konjica jurišati poput ptica grabljivica.  Oni će građevine još jednom do  zemlje porušiti,  a naselja opustošiti.  Teško  Jerusalemu  i njegovim stanovnicima! Tako  ću  ih izložiti ubijanju  i ropstvu! Tako  će se nakon  svadbenih  pjesmi začuti krici, nakon  rzanja konja zavijanje vukova,  nakon  raskoša po  dvorovima,  jazbine za zvijeri,  umjesto  raskošnih  svjetiljki dim buktinja,  poniženje nakon dostojanstva i ropstvo  nakon  blagostanja! Sigurno  ću  miris njihovih  žena zamijeniti prašinom,  a umjesto  jahanja na udobnim sedlima ići će pješke. Sigurno  ću  njihova tijela učiniti đubrivom za zemlju,  kosti da ih  prži Sunce! Sigurno  ću  ih  podvrgnuti najrazličitijim patnjama,  a onda narediti nebu  da bude željezni svod,  a Zemlja kao  od  bakra izljevena,  pa kad  kiša i padne, Zemlja neće rađati,  a ako  nešto  kroz bakar i prođe,  to  će biti iz Moje milosti prema životinjama! Padavine neće padati u  vrijeme sjetve,  nego  tek  u  vrijeme žetve! Ako nešto i posiju daću da to oboli, a ako šta i ostane uzeću bereket od toga! Ako Me budu molili neću im se odazvati, ako budu tražili neću im dati, ako  budu  plakali neću  im se smilovati,  a ako  Mi se skrušeno  obrate Ja ću okrenuti lice od njih!”

Ovo je citat Ibn Asakira.

Ishak  ibn  Bišr navodi: “Idris nam je pričao  da je Wehb  ibn  Munebbih rekao: “Kada su  se kod  Izraelćana svakojaki poroci pojavili,  Allah, azze ve džel, im je poslao  Eremiju,  pa su  bili neposlušni i počeli ubijati poslanike.  Tada je Allah dao  da Nabukodonosor počne razmišljati da krene protiv  njih  i napadne ih,  jer je Allah  htio  da ih  preko  njega kazni.  Tada je Allah, azze ve džel, objavio  Eremiji: “Ja ću uništiti Izraelćane i osvetiti im se, pa idi na stijenu jerusalimsku, pa će ti tamo doći Moja objava i zapovijed.  On  je otišao  tamo,  pocijepao  svoju  odjeću, posuo  se prašinom po  glavi,  pao  na sedždu  i zamolio: “Gospodaru  moj,  volio bih  da me majka nije ni rodila,  nego  što  si me odredio  da budem posljednji poslanik  Izraelćanima,  pa da se zbog  mene razruši Jerusalim i nastradaju izraelćani.” Na to  mu  je Gospodar rekao: “Podigni glavu!”,  pa ju  je podigao  i kroz plač upitao: “Gospodaru,  kojeg  ćeš sad  tiranina na vrat natovariti?” “Obožavaoce vatre”,  odgovorio  je,  “oni se ne boje Moje kazne i ne nadaju  se Mojoj nagradi.  Ustani,  Eremija,  i poslušaj šta ću  ti o  tebi i Izraelćanima reći: Odabrao  sam te prije nego  što  sam te stvorio,  blagoslovio  te prije nego  što sam te oblikovao  u  utrobi majke,  učinio  te čistim prije nego  što  sam te izveo iz materice,  počeo  ti se obraćati prije nego  što  si odrastao,  i odabrao  te za veliku  stvar prije nego  što  si postao  zreo! Zato  budi uz vladara i upućuj ga!” Tako  je bio  uz vladara i upućivao  ga.  Objava od  Allaha mu  je silazila, dok  poroci nisu  prevršili svaku  mjeru  i Izraelćani zaboravili kako  ih  je Allah spasio  od  neprijatelja Senhariba i njegove vojske.  Tada je Allah, azze ve džel, objavio Eremiji: “Ustani i ispričaj im što  ti naređujem.  Podsjeti ih  na Moje blagodati prema njima i objasni im šta se dešava sa njima!” Eremija je na to  rekao: “Gospodaru  moj,  ja sam slab  ako  me Ti ne ojačaš,  nemoćan  ako  me Ti ne pomogneš,  griješnik  ako  me Ti ne uputiš,  sićušan  ako  me Ti ne osnažiš i bijedan  ako  me ti ne uzdigneš!” Allah, azze ve džel,  ga je upitao: “Zar ne znaš da se sve dešava Mojom voljom,  a Ja stvaram i određujem,  da su  sva srca i jezici u Mojoj vlasti i da ih  okrećem kako  Ja hoću,  pa su  mi pokorni? Ja sam Onaj kome ništa nije slično.  Mojom riječju  su  nastala nebesa i Zemlja i ono  što  je na njima! Zar ne znaš da je ispravno  vjerovati samo  u  Mene i da sva moć pripada samo  Meni,  da ono  što  je kod  Mene ne poznaje niko  osim Mene.  Ja sam Onaj koji se obraća morima,  pa moje riječi razumiju,  koji naređujem pa izvršavaju  Moje zapovijedi,  koji im je odredio  granice,  pa iz njih  ne izlaze. Ona nose valove poput brda,  ali kada dođu  do  granice koju  sam im odredio, zaustavljaju  se ponizno  priznajući Moje naređenje? Zar ne znaš da sam uz tebe iako  nisam kod  tebe,  da sam te poslao  Svojim stvorenjima da im preneseš Moje poslanice i zaslužiš nagradu  svih  onih  koji te budu  slijedili, bez umanjivanja njihove nagrade? Idi svome narodu,  stani pred  njih  i reci im: “Allah  vas se sjeća po  dobru  vaših  predaka,  pa vas je u  životu  ostavio.  O potomci poslanika! Šta su  vaši preci doživjeli zato  što  su  Meni bili pokorni,  a šta ste vi doživjeli zato  što  ste mi neposlušni? Jeste li ikoga vidjeli da se usrećio  ako  je prema Meni bio  neposlušan? Znate li ikoga sretnog  da je Meni bio  nepokoran? I životinje se vraćaju  svojim zavičajima kada se sjete njihovih ljepota,  a vi uživate u  onome što  vas vodi propasti,  zaboravljajući čime sam sve počastio  vaše pretke,  i tražite počast na drugoj strani! Vaši rabini i učenjaci su  Moje robove uzeli sebi za sluge.  Od  njih  su  napravili svoje robove i prema njima ne postupaju  po  Mojoj Knjizi,  pa su  ih  odvratili od Mene i od  sjećanja na Mene i Moje zakone,  i zaveli su  ih,  pa su  Moji robovi pokorni njima onako  kako  to  samo  Meni trebaju  biti,  a pokomošću  prema njima su nepokorni prema Meni.

Vaši vladari i pretpostavljeni su  nezahvalni na Mojim blagodatima.  Oni se ne boje Moje kazne i dunjaluk  ih  je zaveo  do  te mjere da su  zabacili Moju Knjigu  i zaboravili obećanje Meni dato.  Oni iskrivljuju  Moju  Knjigu,  dižu  se protiv  Mene i napadaju  Moje poslanike! Neka je slavljena Moja uzvišenost, Moja veličanstvenost i Moja veličina! Da li je Meni potreban  sudrug  u  Mojoj vlasti? I da li je ikome potrebno  da se njemu  pokorava i time Meni bude nepokoran? I da li je Meni trebalo  da stvaram robove i da ih  poslije učinim bogovima pored  Mene,  ili da ikome dozvolim da bude pokoran  nekome onako kako to treba biti samo prema Meni?

Vaši pobožnjaci i poznavaoci vjerozakona izučavaju  ono  što  oni odaberu.  Pokoravaju  se vladarima i slijede ih  u  novotarijama koje uvode u Moju vjeru. Pokoravaju im se u onome čime griješe prema Meni i ispunjavaju zavjete prema njima kojima krše zavjete prema Meni! Zato  su  oni neznalice pored  svega svoga znanja i ne koriste se ničim što  su  naučili iz Moje Knjige.

Potomci naših  poslanika su  okahareni i podlegli iskušenjima.  Oni se sa ostalim svijetom upuštaju  u  što  ne bi smjeli.  Priželjkuju  Moju  pomoć kao  što sam pomogao  njihovim precima i očekuju  počast koju  sam njima ukazao.  Oni neiskreno  i bez razmišljanja tvrde da su  oni najpreči,  a zaboravljaju  koliko  su njihovi preci saburili,  koliki trud  su  radi Mene ulagali kada je svijet bio zaveden,  i koliko  su  svoje krvi i života žrtvovali,  sabureći i potvrđujući Istinu sve dok se nije ojačala i osnažila Moja vjera!

Ja sam sa velikim strpljenjem postupao  prema njima ne bi li Me se zastidjeli i vratili Mi se,  prelazio  sam preko  njihovih  grešaka,  davao  im duge živote i pravdao ih ne bi li se oni dosjetili. Svo to vrijeme davao sam im kišu sa neba, bilje iz zemlje, zdravlje u tijelu i pomagao ih protiv neprijatelja, a oni su bili sve više neposlušni i udaljavali se od  Mene! Pa dokle tako? Je li to  oni Mene izigravaju,  Mene izazivaju,  Mene varaju  i protiv  Mene se okreću? Kunem se Svojom veličinom: Sigurno  ću  im dati takva iskušenja da se ni mudrac neće moći snaći i da će uzalud  biti mišljenje razumnih  i mudrost mudrih! Zatim ću  sigurno  nad  njima vlast dati tvrdokornom silniku  i oholom vladaru,  kojem ću  dati da bude strašan.  Iz njegova srca ću  iščupati samilost i sažaljenje,  i daću  da ga slijedi većina ljudi,  poput noćne tmine! Vojnika će imati poput oblaka,  povorke će mu  stizati sa svih  strana,  vihorenje njegovih zastava će biti poput leta orlova,  a konjica poput velikih  jata ptica! Oni će građevine ponovo  srušiti a sela ostaviti pustim.  Na Zemlji će veliki nered napraviti i sve će porušiti do čega god dođu! Bit će okorjelih srca, ni na koga neće obraćati pažnju,  niti pokazivati sažaljenje ili samilost,  neće gledati ni slušati nikoga! Ulicama će tako jako uzvikivati da će to ličiti na riku lavova, pa će se kože ježiti od straha od njih a blagi ljudi će pamet gubiti kada ih čuju! Govorit će nerazumljivim jezicima, a lica će im biti gruba i nepoznata. Tako Mi Moje veličine, sigurno ću dati da iz njihovih kuća nestane Mojih knjiga i Moga blagoslova.  Sigurno  ću  dati da njihova sastajališta opuste od  razgovora i predavanja,  i sigurno  ću  dati da im se hramovi ne podižu  i da se ne obilaze! Oni su ih radi drugih, a ne radi Mene, uljepšavali i u njima su se molili i činili ibadet samo  zato  da bi preko  vjere dunjaluk  stekli! U njima su  izučavali i stjecali saznanja radi nečeg  drugog,  a ne radi vjere i rada po  njoj! Sigurno  ću njihovim vladarima dati poniženje nakon  veličine,  strah  umjesto  sigurnosti, siromaštvo  umjesto  bogatstva,  glad  umjesto  blagostanja,  različite nevolje umjesto  zdravlja i izobilja,  grubu  odjeću  i sukno  umjesto  svile i kadife,  leševe ubijenih  umjesto  lijepih  i pametnih  osoba,  i bukagije,  lance i okove umjesto kraljevskih odora!

Zatim ću  im dati ruševine umjesto  prostranih  dvoraca i utvrđenih  tvrđava i kula; zavijanje vukova umjesto  hrzanja konja; umjesto  svjetlosti svjetiljki dim požara; umjesto  druželjubivosti divljinu  i pustoš! Zatim,  sigurno  ću  njihovim ženama dati željezne okove umjesto  zlatnih  narukvica i ogrlica od  bisera i dragulja,  prašinu  i prljavštinu  umjesto  mirisa i mošusa,  gaženje preko  rijeka i tumaranje noću  po  ulicama umjesto  putovanja u  sedlima,  i nezadovoljne duše, lutanja,  ulice i otkrivanje lica umjesto  ženskih  odaja i žarova! Zatim ću  ih sigurno  namučiti različitim vrstama kazni,  koje će stići i onoga ko  pobjegne na neko  visoko  mjesto! Ja ću  doista iskazati počast onome ko  Mene poštuje,  a poniziti onoga ko Mene ponižava.

Zatim ću  sigurno  nebu  i Zemlji narediti pa će ispod  neba biti sloj željeza, a na Zemlji sloj bakra,  tako  da iz neba neće padati kiša,  a iz Zemlje neće nicati usjevi! A ako  i padne nešto  kiše,  Ja ću  poslati zarazu  na to  što  nikne, a ako  od  toga nešto  i ostane,  uzet ću  bereket iz njega! Ako  Me budu  zvali neću  im se odazvati,  ako  Mi budu  nešto  tražili neću  im dati,  ako  budu plakali neću  se na njih  sažaliti,  ako  Mi se ponizno  obrate Ja ću  okrenuti lice od  njih,  a ako  Mi kažu: Allahu  naš,  Ti si Svojom milošću  i dobrotom stvorio i nas i naše pretke prije nas,  zato  što  si nas Sebi odabrao,  pa si nam dao poslanike,  Knjigu  i hramove,  dao  si nam vlast i upravu  na Zemlji,  Svojom blagodati si i nas i naše pretke odgojio  da budemo  skromni i Svojom milošću  si i nas i njih  sačuvao  kada smo  postali oholi,  Ti daješ blagodati ako  se i pokvarimo,  pa nemoj Ti promijeniti Svoje postupke ako  se mi i promijenimo,  i upotpuni nam Svoju  blagodat,  dobrotu,  dar i dobročinstvo! Ako  Mi oni tako  kažu,  Ja ću  im reći: - Ja prvi Svojim robovima ukažem milost i dam Svoje blagodati.  Pa ako  to  oni prihvate,  Ja to  upotpunim,  ako traže još Ja im dam još,  ako  budu  zahvalni Ja im to  uduplam,  a ako  se promijene onda se i Ja promijenim! Ako  se oni ne promijene Ja se rasrdim, a ako  se rasrdim Ja i kažnjavam - ništa se ne može Mojoj srdžbi suprotstaviti!”

Ka‘b  kazuje: - Zatim je Eremija zavapio: “Tvojom milošću  evo  učim od Tebe.  A da li ja to  zaslužujem,  jer ja nisam vrijedan  i nisam dostojan  da govorim pred  Tobom.  Samo  si me Ti Svojom milošću  ostavio  u  životu  do današnjeg  dana.  A nema nikoga od  mene prečeg  da se boji ove prijetnje i kazne,  jer si mi Ti dao  da živim i boravim među  ovim grešnicima i oni su  u mojoj blizini prema Tebi griješili a da ih  nisam promijenio  i odvratio  od toga! Ako  me kazniš,  to  sam i zaslužio,  a ako  mi se smiluješ,  to  i očekujem od  Tebe.  Zatim je zamolio: - Gospodaru  moj,  slavljen  neka si i hvaljen  i veličanstven  i uzvišen! Gospodaru  moj,  zar ćeš uništiti ovo  boravište i njegovu  okolinu,  a ono  je boravište Tvojih  poslanika i mjesto  silaska Tvoje objave? Gospodaru  moj,  slavljen  neka si i hvaljen  i veličanstven  i uzvišen, ako  i srušiš ovaj hram i ostale građevine i džamije koje su  sagrađene radi sjećanja na Tebe! Gospodaru  moj,  slavljen  neka si i hvaljen  i veličanstven  i uzvišen  ako  i pobiješ ovaj narod  i ako  ih  kazniš! Ali,  oni su  potomci Tvoga miljenika Dawuda! Gospodaru  moj,  koja naselja i koji narodi će biti sigurni od  Tvoje prijetnje i kazne ako  to  neće biti potomci Tvoga miljenika Ibrahima,  sljedbenici Tvoga sugovornika Musaa i narod  Tvoga namjesnika Dawuda? Zar ćeš nad  njima ovlastiti one koji vatru  obožavaju?” Allah, subhanehu ve te'ala,  mu na to  odgovori: - O Eremija,  onaj ko  je Meni neposlušan  neka očekuje moju kaznu! Ja sam tom narodu  dao  počast zato  što  su  Mi bili pokorni,  a da to nisu  bili,  Ja bih  ih  nastanio  tamo  gdje neposlušni trebaju  živjeti - osim ako bi ih sustigla Moja milost.”

Eremija, alejhi selam, tada   reče:   “Gospodaru   moj,   Ibrahima   si   odabrao   za   Svoga miljenika  i  njime  si  nas  sačuvao,  a  Musaa  si  Sebi  približio  radi  razgovora, pa Te molimo  da nas sačuvaš,  a ne da nas kazniš i naše neprijatelje nad nama ovlastiš!” A Allah, subhanehu ve te'ala,  mu  objavi: “O Eremija,  Ja sam te blagoslovio  još u utrobi tvoje majke i dao  ti da živiš do  današnjeg  dana.  Da se tvoj narod brinuo  o  jetimima,  siromasima,  bijednicima i putnicima,  Ja bih  ih  pomogao i kod  Mene bi zaslužili Džennet u  kojem ima divnih  voćki i pitke vode - voda je tamo  stalno  čista,  a voće se ne kvari i ne može ga nestati! Ali, moram ti se požaliti na Izraelćane: Ja sam im bio  poput brižnog  pastira; uvijek  sam od  njih  otklanjao  sušu  i svaku  nevolju; davao  sam im svega u izobilju,  a oni su  postali poput ovnova koji se tuku! Teško  njima! I opet: Teško  njima! Ja ukazujem počast onome ko  Mene poštuje,  a ponižavam onoga ko  Mene hoće poniziti.  Generacije prije njih  su  sakrivale griješenje prema Meni,  a ovaj narod  se s tim ponosi,  pa javno  griješe u  hramovima,  na ulicama,  na vrhovima brda i u  hladu  drva,  tako  da Mi se na njh  puno  žale i nebo  i Zemlja i brda,  a životinje su  od  njih  pobjegle u  najudaljenije krajeve Zemlje.  Nikako  ne prestaju  sa tim i nimalo  se ne koriste onim što  su  naučili iz Knjige.”

Kada im Eremija, alejhi selam, prenese poruku od Allaha i kada čuše za prijetnju i kaznu u  njoj,  oni se uzbuniše,  utjeraše ga u laž i optužiše ga, govoreći mu: “Lažeš i puno  na Allaha izmišljaš tvrdeći da će Allah  na svojoj Zemlji i u  svojim hramovima dokinuti Svoju Knjigu i robovanje i obožavanje Njega! A ko će Ga onda obožavati ako  na Zemlji ne ostane ni jedan  pobožnjak,  hram ili Knjiga? Zaista si krupnu stvar slagao na Allaha i sigurno te je ludilo spopalo!” Zatim ga ščepaše, okovaše i u tamnicu baciše. Tada Allah, subhanehu ve te'ala, posla na njih Nabukodonosora, pa im on priđe sa svojim vojskama i opkoli ih, pa se desi ono što je Uzvišeni rekao: pa  će oni pregaziti vaše kuće (El-Isra’,  5) Tj.  nakon  što  im je dodijala opsada, oni pristadoše na njegovu vlast i otvoriše im kapije i pustiše ih unutra. Na to  se misli u  riječima: pa  će oni pregaziti vaše kuće! Nabukodonosor postupi prema njima kao  bezbožnik  i tiranin: jednu  trećinu  pobi,  drugu  trećinu uze u  ropstvo,  a ostavi samo  ostarjele,  iznemogle i slabe.  Na njih  je navalio konjicom, srušio je Bejtu-l-makdis, poveo sa sobom mladiće, žene je ostavio na ulicama otkrivene,  pobio  je borce,  razrušio  je tvrđave i porušio  hramove,  a spalio Tewrat. Zatim je upitao za Danijala, koji je već imao Knjigu. Kada su ga pronašli,  on  je već bio  umro,  pa mu  je njegova porodica iznijela Knjigu  koju Nabukodonosor dokrajči.  A od  Danijalove porodice su  bili: Danijal ibn Hazekiel mlađi,  Mišail,  Azrail i Mihail.  Danijal ibn  Hazekijel je naslijedio Danijala starijeg.  Tako  je Nabukodonosor ušao  u  Jerusalim,  opustošio  cijeli Šam i pobio  Izraelćane do  te mjere da ih  je skoro  potpuno  uništio.  Kada je to uradio,  vratio  se noseći njihova blaga i vodeći sa sobom zarobljene.  Među njima je bilo  devedeset hiljada dječaka,  potomaka njihovih  učenjaka i vladara. On  je u jerusalimskoj džamiji napravio smetljište i tu je klao svinje! Zarobljeni dječaci su  bili: sedam hiljada Dawudovih  potomaka,  jedanaest hiljada potomaka Jusufa ibn  Jakuba i njegovog  brata Benjamina,  osam hiljada potomaka Ejše ibn  Jakuba,  četrnaest hiljada potomaka Zubalona i Neftalija ibn Jakuba,  četrnaest hiljada potomaka Dana ibn  Jakuba,  osam hiljada potomaka Jistahra ibn  Jakuba,  dvije hiljade potomaka Zijuna ibn  Jaua,  četiri hiljade potomaka Rubila i Lawija,  i dvanaest hiljada ostalih  Izraelćana.  On  je sa njima otišao u Babilon.

Ishak  ibn  Bišr kaže da je Wehb  ibn  Munebbih  kazivao: “Nakon  što  je ro uradio,  rečeno  mu  je: “Među  njima je bio  jedan  koji ih  je upozoravao  na ovo što  im se desilo,  koji im je tebe nagovijestio  i o  tebi im govorio.  On  im je predskazao  da ćeš ih  ubijati,  da ćeš porobiti njihovo  potomstvo,  da ćeš im porušiti džamije i da ćeš im popaliti hramove.  Međutim,  oni su  ga u  laž utjerivali i optuživali,  pa su  ga pretukli,  okovali i u  tamnicu  bacili." Na to Nabukodonosor naredi da se Eremija dovede iz zatvora,  pa ga upita: “Jesi li zaista upozoravao svoj narod na ovo što im se desilo?” On odgovori da jeste, a on  ga upita: “A odakle si znao  za to?” On  mu  odgovori: “Allah  me je njima poslao, ali su me oni u laž utjerivali.” On ga opet upita: “Poricali su te, tukli i u tamnicu bacili?” On odgovori: “Da.” A on reče: “Kako je loš narod koji poriče svoga poslanika i poslanicu  svoga Gospodara! Ako  hoćeš ostani kod  mene pa ću te paziti i častiti, a ako hoćeš vrati se u svoj kraj, ja ti garantiram sigurnost.” Eremija, alejhi selam, mu  na to  reče: “Ja sam pod  Allahovom zaštitom neprestano  od  kako sam u  nju  ušao.  Da i Izraelćani nisu  izašli iz nje,  ne bi se bojali ni tebe niti nekog  drugog,  niti bi im ti mogao  išta uraditi.” Kada je Nabukodonosor čuo ove riječi od  njega,  pustio  ga je,  pa se on  nastanio  u  Jerusalimu,  na svom području.

U  ovoj  predaji  ima  mudrih,  poučnih  i  zadivljujućih  stvari,  ali  je  ona  čudna zato što se pripisuje Arapima.

Hišam ibn  Muhammed  ibn  es-Saib  el-Kelbi kaže: “Nabukodonosor je bio namjesnik  perzijskog  kralja Lehrasiba i vladao  je prostorom od  Ehvaza do Bizanta.  On  je izgradio  grad  Belh,  koji se zove i el-Hansa’.  Lehrasib  je također vodio  rat protiv  Turaka,  pa ih  je satjerao  na vrlo  mali prostor.  Zatim je poslao  Nabukodonosora u  Šam da bi se borio  protiv  Izraelćana; ali,  kada je on  došao  u  Šam,  njegovi stanovnici su  sa njim sklopili mir.” Neki opet kažu da je Behmen,  perzijski kralj nakon  Beštasiba ibn  Lehrasiba,  poslao  tamo Nabukodonosora i to  zato  što  su  se Izraelćani suprotstavljali njegovim izaslanicima.

A Ibn  Džerir navodi od  Junusa ibn  Abdula‘laa,  on  od  Ibn  Wehba,  on  od Sulejmana ibn Bilala, on od Jahjaa ibn Se'ida el-Ensarije, a on od Se‘ida ibn el- Musejjeba,  da je Nabukodonosor,  došavši u  Damask,  zatekao  krv  kako  izvire na smetljištu, pa je upitao stanovnike: “Otkud ova krv?” Oni su mu odgovorili: “To smo zatekli još od naših predaka - kada god se tu nađe smeće, pojavi se i krv.” Tu  je on  ubio  sedamdeset hiljada muslimana i nemuslimana,  pa je krv stala.

Ovaj sened  je ispravan  do  Se‘ida ibn  el-Musejjeba.  Naprijed  su  navedene riječi hafiza Ibn  Asakira,  koje ukazuju  na to  da je ta krv  bila od  Jahjaa ibn Zekerijjaa.  Međutim,  to  nije tačno,  jer je Jahja ibn  Zekerijja živio  određeno vrijeme nakon  Nabukodonosora.  Dakle,  jasno  je da je to  krv  nekog prethodnog  poslanika,  ili nekog  dobrog  čovjeka ili nekog  drugog,  koga Allah bolje zna.

Hišam ibn  el-Kelbi kaže: “Kada je Nabukodonosor došao  u  Jerusalim, tadašnji vladar, koji je bio iz Davvudove loze, sklopio je sa njim primirje i tako ga odvratio od Izraelćana. Nabukodonosor je uzeo od njih neke ljude kao taoce i vratio  se; ali,  kada je stigao  do  Tiberijskog  jezera čuo  je da su  se Izraelćani pobunili protiv svog vladara i ubili ga, zato što je sklopio mir sa njim. Na to je poubijao taoce, vratio se i silom zauzeo Jerusalim, pobio pobunjenike a njihovo potomstvo odveo u ropstvo.

On  zatim kaže: “Čuli smo  da je Nabukodonosor u  zatvoru  pronašao poslanika Eremiju a.s. i da ga je oslobodio. On mu je ispričao šta se sa njim desilo, da je upozoravao svoj narod na opasnost, pa su ga u laž utjerivali i bacili ga u tamnicu. Na to je Nabukodonosor rekao: - Kako je loš narod koji je neposlušan Božijem poslaniku! Zatim ga je pustio  i lijepo  prema njemu  postupio.  Nakon toga,  oko  njega su  se okupili nemoćni Izraelćani i rekli: - Mi smo  zaista zlo radili i nepravedni bili. Kajemo se Uzvišenom Allahu za ono što smo radili, pa zamoli Allaha da nam oprosti. On je zamolio Allaha, azze ve džel, da im oprosti, ali mu je On objavio: - Ako  istinu  govore neka sa tobom ostanu  u  ovom gradu.  Kad  im je saopćio šta im je Allah odredio oni su rekli: - Kako ćemo ostati u ovom gradu, kada je on  srušen  i kada se Allah, subhanehu ve te'ala, već rasrdio  na njegove stanovnike!,  odbivši da ga poslušaju.”

Ibn el-Kelbi kaže: “Od tada su se Izraelćani razišli po svijetu, pa su se neki nastanili u Hidžazu, neki u Jesribu (Medini), neki u Mekki, dok su neki otišli u Egipat. Nabukodonosor se tada pismom obratio egipatskom vladaru sa zahtjevom da ih  otuda protjera,  ali je ovaj odbio  da to  učini,  pa je Nabukodonosor krenuo  sa vojskom protiv  njega,  pobijedio  ga i odveo  ih  u ropstvo.  Zatim je nastavio  pohod  prema zemljama magriba,  odakle se vratio, vodeći sa sobom veliki broj zarobljenika iz Sjeverne Afrike,  Egipta, Jerusalima, Palestine i Jordana, među kojima je bio i Danijal.

Ja  na  to  dodajem:  Prema  onome  što  kaže  Wehb  Ibn  Munebbih,  to  je  bio Danijal ibn Hazekijal mlađi, a ne stariji. Allah, subhanehu ve te'ala, najbolje zna.

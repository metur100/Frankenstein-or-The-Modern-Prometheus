Jedan od njih je Ša'ja ibn Emsija. Muhammed ibn Ishak kaže da je živio prije Zekerijjaa i Jahjaa, i da je najavio dolazak Isaa, alejhi selam, i Muhammeda, salallahu alejhi ve sellem.

U njegovo  doba Izraelćanima na prostorima Jerusalima vladao  je Hizekija,  koji se u  svemu  pokoravao  Ša‘jau  i onome što  mu  je naređivao  i onome što mu je zabranjivao.

Prilike Izraelćana u  njegovo  doba bile su  se u  znatnoj mjeri pogoršale. Vladar se bio razbolio tako što mu se na nozi pojavio opasan čir, dok je prema Jerusalimu  nadirao  tadašnji vladar Babilona,  Senharib  “sa šest stotina hiljada zastava”, kako navodi Ibn Ishak.

Na to se svijet preplašio, pa je kralj Hizekija upitao poslanika Ša'jaa: “Šta ti je Allah  objavio  u  pogledu  Senhariba i njegove vojske?”,  pa mu  je odgovorio: “Još mi ništa o njima nije objavljeno.” Zatim mu je stigla objava da se Hizekiji približila smrt i da treba za svoga nasljednika odrediti koga on hoće. Kada mu je to  poslanik  saopćio, okrenuo se prema Kibli i klanjao, zahvalio se Allahu, i kroz suze mu  uputio  dovu  izgovarajući je ponizno  i skrušena srca: “Allahu moj,  Gospodaru  svih  gospodara,  Bože iznad  svih  božanstava,  Svemilosni, Milostivi, Ti kojeg ne obuzima ni drijemež ni san, sjeti me se po mom trudu i po mom lijepom upravljanju Izraelćanima. Sve je to bilo od Tebe i Ti bolje od mene znaš i ono što sam tajno i ono što sam javno radio!”

Allah , azze ve džel, mu je uslišao dovu i smilovao se, pa je objavio Ša‘jau da ga obraduje viješću  da se Allah  smilovao  njegovom plaču  i da mu  je odgodio  smrt za petnaest godina,  te da će ga spasiti od  njegovog  neprijatelja Senhariba.  Kada mu je to on rekao, nestala je bol, tegoba i tuga, pa je ponovo pao na sedždu i zamolio: “Allahu  moj,  Ti daješ vlast kome hoćeš a uzimaš je od  koga hoćeš, uzdižeš koga hoćeš a ponižavaš koga hoćeš, Ti znaš i viđeno i neviđeno, Ti si Prvi i Posljednji, Pojavni i Skriveni, i Ti si onaj koji se odaziva i uslišava dovu nevoljnika!”

Kada je digao  glavu  sa sedžde,  Allah  je objavio  Ša‘jau  da mu  naredi da uzme smokvinog soka i da njime pomaže čir, pa će mu noga ozdraviti. Tako je i uradio, pa mu je noga zamladila.

Allah , azze ve džel,  je zatim na Senharibovu  vojsku  poslao  smrt pa su  uništeni svi osim Senhariba i petorice njegovih  ljudi,  među  kojima je bio  i Bahtenessar (Nabukodonosor).  Izraelćanski vladar je poslao  po  njih,  naredio  da se okovani provedu  kroz cijelu  carevinu.  Ovoj kazni i poniženju  bili su  izloženi sedamdeset dana,  pri čemu  su  dnevno  dobijali po  dvije ječmene pogačice za jelo.  Zatim ih  je strpao  u  tamnicu,  pa je Allah  objavio  Ša'jau  da naredi vladaru da ih pusti i vrati odakle su i došli, kako bi svom narodu pokazali šta se sa njima desilo. Kada su se tamo vratili, Senharib je sakupio svijet i ispričao im šta im se desilo,  pa su  astrolozi i vračari rekli: “Govorili smo  ti o  njihovom Gospodaru i poslanicima, ali nas nisi poslušao! To je narod kome, zbog njihova Gospodara,  niko  ništa ne može.” Tako  ih  je Allah , azze ve džel, Senharibovim slučajem uplašio. Senharib je sedam godina poslije toga umro.

Ibn  Ishak  zatim kaže: “Kada je izraelski kralj Hizekija umro,  iza njega, među  Izraelćanima,  se pojavio  nered  i poroci svih  vrsta.  Uzvišeni Allah  je objavio Ša‘jau, pa je stao pred njih i počeo ih savjetovati, podsjećati na Allaha onako  kako  treba i upozoravajući ih  na Njegovu  moć i kaznu,  ukoliko  Mu  ne budu poslušni i ukoliko Ga ne budu priznavali. Kada je završio govor, nasrnuli su na njega da ga ubiju, ali je on uspio pobjeći. Bježeći naišao je pored jednog drveta koje se rastupilo,  pa je ušao  u  njega.  Međutim,  šejtan  ga je sustigao,  pa je dio njegove odjeće izvukao napolje da viri. Kad su to vidjeli, donijeli su pilu i prerezali drvo zajedno sa njim. Svi smo Allahovi i Njemu se vraćamo!'


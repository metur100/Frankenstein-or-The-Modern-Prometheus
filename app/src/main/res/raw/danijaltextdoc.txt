Ibn  Ebi ed-Dunja navodi: “Ahmed  ibn  Abdula‘la eš-Šejbani nam je pričao: “Ako  nisam direktno  čuo  od  Šuajba ibn  Safwana onda mi je neko  od  naših  prijatelja prenio  od  njega,  a od  el-Edžleha el-Kindija,  da je Abdullah ibn Ebi el-Huzejl rekao: “Nabukodonosor je uhvatio dva lava i bacio ih u jednu veliku rupu, a onda uzeo Danijala pa ga dole bacio. Međutim, oni mu  ništa nisu  učinili.  Nakon  izvjesnog  vremena kao  i svaki čovjek,  osjetio je potrebu  za hranom i pićem.  Tada je Allah, subhanehu ve te'ala, naredio  Eremiji,  koji je bio  u Šamu  da pripremi hranu  i piće za Danijala.  “Gospodaru  moj,  ja sam u Blagoslovljenoj zemlji a Danijal u  Babilonu,  u  Iraku!”,  rekao  je.  Na to  mu  je Allah, azze ve džel, objavio: “Ti pripremi ono  što  smo  ti naredili,  a Mi ćemo  poslati ko  će odnijeti i tebe i ono  što  pripremiš!” Tako  je i uradio,  pa mu  je Allah, subhanehu ve te'ala, poslao onog  koji je i njega i ono  što  je pripremio  odnio  do  ruba one rupe.  Danijal je tada upitao: “Ko  si ti?” “Ja sam Eremija”,  odgovorio  je.  “Zašto  si došao?”, upitao je, a ovaj je odgovorio: “Tvoj Gospodar me do tebe poslao.” Na to je on, opet,  upitao: “Allah  se mene sjetio?”,  pa mu  je odgovorio: “Jeste.” Na to  je Danijal, alejhi selam, rekao: “Hvala Allahu  koji ne zaboravlja onog  ko  se Njega sjeća.  Hvala Allahu  koji se odaziva onome ko  Ga zamoli.  Hvala Allahu  koji ne prepušta drugom onoga ko  se u  Njega pouzda.  Hvala Allahu  koji dobročinstvo nagrađuje dobročinstvom.  Hvala Allahu  koji strpljenje nagrađuje spasom. Hvala Allahu  koji otklanja od  nas naše nevolje i brige.  Hvala Allahu  koji nas čuva i onda kada nas rastuži pomisao  na naša djela.  Hvala Allahu koji je naša uzdanica kada umremo.”

Junus ibn  Bukejr prenosi od  Muhammeda ibn  Ishaka,  a on  od  Ebu  Halida ibn  Dinara,  da mu  je Ebu  el-Alije pričao: “Kada smo  osvojili Tustar,  u Hurmuzanovoj kući smo  između  ostalog  našli jedan  ležaj na kome je ležao jedan  mrtvac,  sa knjigom pored  glave.  Knjigu  smo  odnijeli Omeru  ibn  el- Hattabu, pa je pozvao Ka‘ba, pa ju je preveo na arapski jezik. Ja sam bio prvi Arap  koji ju  je pročitao.  Čitao  sam je kao  i Kur’an.  Tada sam upitao  Ebu  el- Alija: “A šta je bilo u njoj?”, pa mi je rekao: “O našim životima i događajima, te o našim govorima i o onome što se još nije dogodilo.” Zatim sam ga upitao: “A šta ste uradili sa mrtvacem?” “U toku  dana smo  iskopali trinaest razasutih mezarova,  pa smo  ga naveče pokopali u  jedan  od  njih,  a zatrpali svih  trinaest, kako bi ga sakrili od svijeta da ga ne iskopaju.” Ja sam ga opet upitao: “A šta su  htjeli od  njega?” On  je odgovorio: “Kada bi bila suša oni bi ga iznijeli na ležaju, pa bi im pala kiša.” “Šta ste zaključili, koje bio taj čovjek?, upitao sam, pa je rekao: “Čovjek po imenu Danijal.” “Šta ste primijetili, koliko je prošlo od njegove smrti?”,  upitao  sam.  “Tri stotine godina”,  odgovorio  je,  a ja sam ponovo upitao: “Ništa se na njemu nije izmijenilo?” “Ništa, osim nešto kose sa glave, jer tijela poslanika ne truhnu u zemlji i životinje ih ne jedu”, odgovorio je-

Ovaj sened  je ispravan  sve do  Ebu  el-Alije.  Međutim,  ako  je tačno  da je onaj čovjek  umro  prije tri stotine godina,  onda to  nije poslanik,  nego  neki dobar čovjek.  Prema hadisu  koji se nalazi u  Buhariji,  između  Isaa sina Merjeminog  i Allahovog  Poslanika s.a.v.s. nije bilo  ni jednog  poslanika,  a razmak između  njih  dvojice je prema jednim bio  četiri stotine godina,  prema drugim šest stotina,  a prema trećim šeststotina i dvadeset godina.  Moguće je da je on umro  i prije osam stotina godina,  što  bi otprilike bilo u vrijeme Danijala. Ako je to bio Danijal, alejhi selam, onda se slaže vrijeme. Međutim, možda je to bio neko drugi, bilo  neki poslanik,  bilo  neki evlija.  Ipak,  najviše se pretpostavlja da je to  bio Danijal,  jer ga je perzijski vladar uhapsio,  pa je on  jedno  vrijeme proboravio  u njegovom zatvoru, kao što je već navedeno.

Vjerodostojnim senedom od  Ebu  el-Alija se prenosi da mu  je nos bio jedan pedalj dugačak.  Pored  toga,  dobrim senedom se od  Enesa ibn  Malika prenosi da mu je dužina nosa bila jedan aršin. Imajući to u vidu, moguće je da se radi o jednom od  davnašnjih  poslanika,  prije navedenog  vremena.  Uzvišeni Allah, opet, najbolje zna.

Ebu Bekr ibn Ebi ed-Dunja u svom djelu Ahkamu-l-kubur navodi: “Ebu Bilal Muhammed  ibn  el-Haris ibn  Abdullah  ibn  Ebi Burde ibn  Ebi Musa el-Eš‘ari nam je pričao, da je čuo od Ebu Muhammeda el-Kasima ibn Abdullaha, on od Ebu  el-Eš‘asa el-Ahmerija,  da je Allahov  Poslanik rekao: “Danijal je molio Uzvišenog  Gospodara da ga pokopaju  Muhammedovi sljedbenici”.  Kada je Ebu Musa eI-Eš‘ari osvojio Tustar, našao ga je u jednom tabutu. Vene i arterije su  mu  još radile! Allahov Poslanik, salallahu alejhi ve sellem, je još prije rekao: “Ko  pronađe Danijala, obradujte ga Džennetom!” Pošto  ga je našao  jedan  čovjek  po  imenu  Hurkus, Ebu  Musa je to  napisao  Omeru,  pa mu  je on  odgovorio: “Danijala zakopaj,  a Hurkusa meni pošalji,  jer mu  je Poslanik  nagovijestio  Džennet.” Ova verzija je mursel i sporno je da lije vjerodostojna. Allah, opet, najbolje zna.

Ibn  Ebi ed-Dunja zatim navodi: “Ebu  Bilal nam je pričao,  da je čuo  od Kasima ibn  Abdullaha ibn  Anbesea ibn  Se'ida,  učenog  čovjeka,  da je Ebu Musa uz Danijala našao  jednu  knjigu  i jedan  vrč sa lojem,  nešto  dirhema i njegov  pečat.  Ebu  Musa je o  tome obavijestio  Omera,  pa mu  je Omer poslao poruku  da Knjigu  pošalje njemu  s komadom loja,  a da se s ostatkom liječe muslimani koji su uz njega, da dirheme podijele među sobom, a da pečat zadrži za sebe.”

U više verzija Ibn  Ebi ed-Dunja dalje navodi da je Musa kad  je pronašao Danijala,  prišao  mu,  zagrlio  ga i poljubio.  Zatim je poslao  pismo  Omeru  u kome mu  je sve napisao,  između  ostalog  da je uz njega našao  sandučić sa približno  deset hiljada dirhema.  Taj novac je svijetu  pozajmljivao.  Oni koji ga ne bi vratili,  razbolili bi se.  Omer mu  je naredio  da Danijala okupa vodom i lotosom, da ga zamota u ćefine i zakopa ne kazujući nikome gdje je to mjesto. Naredio je da se novac stavi u Bejtu-l-mal (državnu kasu), a da mu se sandučić donese, pa mu je iz njega poklonio pečat.

Pored  toga,  od  Ebu  Musaa se prenosi da je četvorici zarobljenika naredio  da pregrade neku  rijeku  i u  njenom koritu  iskopaju  kabur,  i u  njega ga zakopaju. Nakon  toga dao  je da se zarobljenici pogube,  tako  da je samo  Ebu  Musa el- Eš'ari - Allah mu se smilovao - znao gdje je ukopan.

Ibn  Ebi ed-Dunja dalje navodi: - Ibrahim ibn  Abdullah  mi je pričao,  da je čuo  od  Ahmeda ibn  Amra ibn  Serhea,  on  od  Ibn  Wehba,  a on  od Abdurrahmana ibn  Ebi ez-Zinada,  da mu  je otac pričao: “Na ruci Ibn  Ebi Burdea ibn  Musaa el-Eš‘arije sam vidio  prsten  sa dva lava uklesana na ploči, koji ližu  čovjeka koji sjedi između  njih.” Ebu  Burde je pričao  da je to  prsten onog  mrtvog  čovjeka za koga ovdašnji svijet misli da je bio  Danijal.  Ebu  Musa ga je uzeo  kada je pokopavao  Danijala.  Zatim je Ebu Burde rekao: “Ebu Musa je upitao  učene ljude u  tom naselju  o  tom klesanju,  pa su  mu  oni odgovorili: “Vladaru  u  čije vrijeme je živio Danijal su jednom došli astrolozi i učeni ljudi, pa su  mu  rekli: “Taj i taj mladić će se roditi i on  će omesti i dokrajčiti tvoju vlast”,  a vladar je na to  rekao: “Tako  mi Boga,  odmah  te noći ću  ubiti tog mladića!” Tako  su  uzeli Danijala, alejhi selam,i bacili ga lavovima.  Međutim lav  i lavica su ga lizali, ne nanoseći mu nikakvo zlo.

Zatim mu  je došla majka i našla ga kako  ga lavovi ližu.  Tako  ga je Allah, subhanehu ve te'ala, spasio  i on  je živio  onoliko  koliko  je živio.  Zatim Ebu  Burde reče da je Ebu Musa rekao: “Učeni ljudi tog  naselja su  mi zatim rekli: “Tako  je Danijal, alejhi selam, uklesao  na kamenu  svoga prstena svoju  sliku  i sliku  dva lava kako  ga ližu,  da ne bi zaboravio Allahovu blagodat koju mu je tada dao.”
Ovaj sened je dobar.

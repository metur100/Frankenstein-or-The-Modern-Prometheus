Semud je ime poznatog plemena, a dobili su ga po njihovom pretku Semudu, bratu Džedisa. Njih dvojica su sinovi Asira, sina Iremovog, a on je sin Sema, sina Nuhovog. Oni su bili čistokrvni Arapi. Stanovali su u Hidžru, koji se nalazi između Hidžaza i Tebuka. Božiji Poslanik ,salallahu alejhi ve sellem, je prošao pored tog mjesta kada je sa muslimanima išao na Tebuk. 

Živjeli su nakon naroda Ad, i obožavali su kipove, kao i oni. Allah im je poslao jednog čovjeka od njih, Allahovog roba i Njegovog poslanika: Saliha, sina Ubejdovog, a ovaj je bio sin Masihov, on sin Ubejdov, a on sin Hadirov, on opet sin Semudov, a Semud sin Asirov, on sin Iremov, a on sin Nuhov a.s., Salih ih je pozvao da obožavaju samo Allaha, koji nema nikakva sudruga, da odbace kipove i druge bogove, i da Mu nikog ne pripisuju. Neki od njih su mu povjerovali, ali većina ih je odbila da vjeruje. 

Suprotstavljali su mu se i riječju i djelom i namjeravali da ga ubiju. Ubili su devu koju je Allah učinio dokazom protiv njih, zbog čega ih je Allah kaznio onako kako kažnjava samo Silni i Moćni. 

Tako Allah, subhanehu ve te'ala, u suri El-A'raf veli: *A Semudu poslasmo njihova brata Saliha. “O narode moj", govorio je on, “obožavajte Allaha, jer vi drugog boga nemate! Došao vam je jasni dokaz od vašeg Gospodara: ova Allahova kamila je znak za vas, pa je pustite da pase po Allahovoj zemlji, i ne činite joj nikakvo zlo, pa da vas bolna kazna zadesi! *I sjetite se kad vas je On učinio nasljednicima poslije Ada i da vas je na Zemlji nastanio; u ravnicama njezinim palate pravite, a u brdima kuće klešete. Sjetite se Allahovih blagodati, i ne činite zlo, po Zemlji nered praveći!" *A glavešine njegova naroda, koje su se bile uzoholile, upitaše potlačene među njima, koji su vjerovali: “Znate li vi sigurno da je Salih poslan od svoga Gospodara?" Oni odgovoriše: “Mi, doista, vjerujemo u ono što je po njemu objavljeno." *Oni koji su bili oholi, rekoše: “Mi, doista, ne vjerujemo u ono što vi vjerujete!" *I zaklaše onu kamilu, ne poslušaše naređenje svoga Gospodara, i rekoše: “O Salih, daj nam to čime nam prijetiš, ako si Poslanik!" *I zadesi ih strašan potres, pa u svojim kućama osvanuše mrtvi i nepomični. *On se okrenu od njih i reče: “O narode moj, prenio sam vam poslanicu svoga Gospodara i savjetovao vas, ali vi ne volite one koji vas savjetuju. " (EI-A’raf, 73.-79.)

A u suri Had, Uzvišeni veli: *A Semudu poslasmo njihova brata Saliha. On im je govorio: “Narode moj, Allaha obožavajte, jer vi drugog boga osim Njega nemate! On vas je stvorio od zemlje i dao vam da živite na njoj. Pa od Njega oprost tražite i pokajte Mu se, jer, je moj Gospodar blizu i odaziva se. *Oni mu rekoše: “O Salih, ti si među nama prije ovoga bio omiljen. Zašto nam braniš da obožavamo ono što su i naši preci obožavali? Mi, doista, sumnjamo u ono čemu nas ti pozivaš. " * “O narode moj ", govorio je on, “šta mislite, ako sam ja potpuno siguran ko mi je Gospodar i ako mi je On od Sebe milost dao, ko će me odbraniti od Allaha ako Mu budem neposlušan? Vi biste samo uvećali moju propast. *O narode moj, ova Allahova kamila vam je dokaz, pa je pustite neka pase po Allahovoj zemlji, i ne činite joj nikakvo zlo, da vas ne bi stigla skora kazna." *Ali, oni je zaklaše, pa on reče: “Uživajte u svojim kućama još tri dana! To je istinita prijetnja." *I kad je došla Naša odredba, Mi smo milošću Našom, Saliha i one koji su s njim vjerovali spasili od poniženja toga dana. Tvoj Gospodar je, doista, Jaki i Silni. *One koji su činili nasilje pogodio je strašan glas, pa su u svojim kućama osvanuli mrtvi i nepomični, *kao da ih u njima nikad nije ni bilo. Semud, doista, u svoga Gospodara nije vjerovao. Daleko bio Semud!'"' (Hud, 61.-68.) 

A u suri El-Hidžr, Uzvišeni veli: “Stanovnici Hidžra su u laž uljerivali Poslanike. *Mi smo im dali Naše dokaze, ali su se oni od njih okretali. *Oni su u brdima klesali kuće, misleći da su bezbjedni, *pa ih je jednog jutra zadesio strašan glas, *i ništa im nije koristilo ono što su bili stekli. " (El-Hidžr, 80.-84.) 

U suri El-Isra', Uzvišeni veli: A da ne šaljemo čuda sprječava nas samo to što prijašnji narodi nisu u njih vjerovali. Mi smo Semudu kao vidljivo čudo kamilu dali, ali su se oni ogriješili o nju. A čuda šaljemo samo da zastrašimo. (El-Isra', 59.) 

U suri Eš-Šu’ara, Uzvišeni veli: *Semud je Poslanike u laž utjerivao. *Kad im je njihov brat Salih rekao: “Zar se ne bojite? *Ja sam vam Poslanik pouzdani, *pa se bojte Allaha i pokorni mi budite! *Ja od vas za to nikakvu nagradu ne tražim, moja nagrada je samo kod Gospodara svjetova. *Zar mislite da ćete ovdje biti ostavljeni bezbjedni, *u vrtovima i među izvorima, *u usjevima i među palmama sa zrelim plodovima? *i da u brdima vješto kuće klešete? *Pa se bojte Allaha i pokorni mi budite, *i ne slušajte one koji u zlu pretjeruju, *one koji nered na Zemlji čine, a ne zavode red." *Oni rekoše: “Ti Si, doista, opčinjen! *Ti nisi ništa drugo do čovjek kao i mi. Ako istinu govoriš, daj nam neki dokaz!" *On reče: “Evo deve koja će piti određenim danom, a vi drugim, vama poznatim. *I ne činite joj nikakvo zlo, pa da vas zadesi kazna Velikog dana!" *Ali, oni je zaklaše, i potom se pokajaše, *i zadesi ih kazna. U lome, doista, ima pouke, ali većina ovih neće da vjeruje! *A tvoj Gospodar je, doista, Silan i Milostiv. (Eš-Su’ara', 141.-159.) 

U suri En-Neml, Uzvišeni veli: *Mi smo Semudu poslali njihova brata Saliha, da bi Allaha obožavali, a oni se podijeliše na dvije grupe koje su se međusobno svađale. * “O narode moj", govorio im je on, “zašto požurujete zlo, prije dobra? Zašto od Allaha ne tražite oprosta, da bi vam se ukazala milost?“

*Oni rekoše: “Mi tebe i one koji su s tobom, smatramo lošim predznakom!" On odgovori: “Vaša zla slutnja je kod Allaha. Uistinu, vi ste narod koji je stavljen na kušnju. " *A u gradu je bilo devet osoba koje su ne red, nego nered po Zemlji činile. *One rekoše: “Zakunite se bogom da ćemo njega i njegovu porodicu noću ubiti, a onda, svakako, njegovom zaštitniku reći: “Mi nismo prisustvovali pogibiji njegove porodice, i mi, doista, istinu govorimo." *I smišljali su spletke, ali Mi smo ih preduhitrili kada se nisu ni nadali. *Pa pogledaj kakva je bila posljedica njihovog spletkarenja - sve smo uništili, i njih i narod njihov. *Eno njihovih kuća, praznih, zbog nepravde koju su činili. U tome, doista, ima pouke narodu koji zna. *A spasili smo one koji su vjerovali i koji su se Allaha bojali. (En-Neml, 45.-53.) 

U suri Fussilet, Uzvišeni veli: *A što se tiče Semuda, Mi smo im ukazivali na pravi put, ali su oni više voljeli sljepilo nego pravi put, pa ih je zadesila ponižavajuća kazna od munje, prema onome kako su zaslužili, *a spasili smo one koji su vjerovali i koji su se Allaha bojali. (Fussilet, 17.-18.) 

U suri Iktirab (El-Kamer), Uzvišeni veli: *Semud je poricao opomene, *pa su govorili: “Zar da čovjeka, jednog od nas slijedimo? Tada bismo sigurno bili u zabludi i ludi. *Zar baš njemu, između nas, da bude poslana Objava? Ne, on je lažljivac oholi!" *Sutra će oni saznati ko je lažljivac oholi! *Mi ćemo poslati kamilu, da bismo ih iskušali, pa pričekaj i budi strpljiv. *I obavijesti ih da će se voda između njih i nje dijeliti, svakom obroku pristupiće onaj čiji je red! *ALli, oni pozvaše jednog od svojih, pa je on uze i zakla. *Pa kakve su bile Moja kazna i Moje opomene: *Mi smo poslali na njih jedan jedini krik, i oni su postali poput sasušenog i izlomljenog šiblja. *A Mi smo Kur'an olakšali za shvaćanje, pa ima li ikoga ko će shvatiti? (El-Kamer, 23.-32.)
Uzvišeni, također, veli: *Semud je iz obijesti svoje poricao. *Kada se najnesretniji između njih podigao, *Allahov Poslanik im je rekao: “Pustite Allahovu kamilu, neka pije!" *Ali, oni su ga u laž utjerivali i zaklali je, pa ih je njihov Gospodar zbog njihovih grijeha kaznio i sravnio sa zemljom, *i ne boji se posljedica toga. (Eš-Šems, 11.-15.) 

Allah, subhanehu ve te'ala,  u Kur'anu na više mjesta govori o Adu i Semudu zajedno, kao što je u surama: Tewba, Ibrahim, El-Furkan, Sad, Kaf, En-Nedžm i El-Fedžr. 

Kaže se da ehli-kitabije ne znaju za ta dva naroda, i da se oni ne spominju u njihovoj knjizi-Tewratu. Međutim, u Kur*anu stoji da ih je Musa obavijestio o ta dva naroda, Tako Uzvišeni u suri Ibrahim veli: * Musa reče: “Ako vi i svi drugi na Zemlji ne budete vjerovali pa, Allah je, doista, neovisan i dostojan hvale. *Zar vam nije došla vijest o onima prije vas, o Nuhovom narodu, Adu i Semudu i o onima poslije njih koje samo Allah zna! Njihovi poslanici su im donosili jasne dokaze." (Ibrahim, 8.-9.) Jasno je, dakle, da su ovo tačno Musaove riječi njegovom narodu. Međutim, budući da su ta dva naroda Arapi, oni nisu posvetili dovoljnu pažnju kazivanju o njima i to zapamtili, iako je kazivanje o njima bilo poznato za vrijeme Musaa a.s.. O ovome smo opširno govorili u našem 7efsiru. Neka je hvala Allahu za to.

A sada ćemo iznijeti tok događaja: štaje sa njima bilo, kako je Allah spasio Saliha El i one koji su s njim vjerovali, i kako je do posljednjeg uništio narod koji je činio nepravdu svojim nevjerovanjem, ohološću i suprotstavljanjem svome Poslaniku s.a.v.s.

Već smo rekli da su oni bili Arapi, da su živjeli nakon Ada, i da i pored toga nisu uzeli pouku iz onoga što se njima desilo. Zato im je njihov Poslanik il govorio: " "O narode moj, obožavajte Allaha, jer vi drugog Boga nemate! Došao vam je jasni dokaz od vašeg Gospodara: ova Allahova kamila je znak za vas, pa je pustite da pase po Allahovoj zemlji, i ne činite joj nikakvo zlo, pa da vas bolna kazna zadesi! "TI sjetite se kad vas je On učinio nasljednicima poslije Ada i da vas je na Zemlji nastanio: u ravnicama njezinim palate pravite, a u brdima kuće klešete. Sjetite se Allahovih blagodati, i ne činite zlo po Zemlji nered praveći. (El-A'raf, 73.-74.), tj. On vas je učinio nasljednicima njihovim da biste uzeli pouku iz onog što se njima desilo i da biste radili drukčije nego oni. I On vam je dozvolio ovu zemlju, da u njenim ravnicama pravite palate, I da u brdima vješto kuće klešete. (Eš-Šu'ara', 149.), tj. da ih spretno, lijepo i dobro pravite. Zato, odgovorite onda na Allahovu blagodat zahvalom, dobrim djelima i obožavanjem samo Njega, koji nema sudruga, a čuvajte se suprotstavljanja i nepokornosti Njemu, jer je posljedica toga kobna. 

Zato ih je ovako savjetovao: "Zar mislite da ćete ovdje biti ostavljeni bezbjedni, "u vrtovima i među izvorima, "u usjevima i među palmama sa zrelim plodovima? (Eš-Šu'ara', 146.-148.), tj. plodovima koji su obilni, mnogobrojni, lijepi i zreli. "7 da u brdima vješto kuće klešete. "Pa se bojte Allaha i meni pokorni budite, "i ne slušajte one koji u zlu pretjeruju, "one koji nered na Zemlji čine, a ne zavode red. (Eš-Šu'ara', 149.-152.)

On im je, također, govorio: "Narode moj, Allaha obožavajte, jer vi drugog boga osim Njega nemate! On vas je stvorio od zemlje i dao vam da živite na njoj!" (Had, 61.) Tj. On je Onaj Koji vas je stvorio i oblikovao od zemlje i dao vam da živite na njoj - dao vam ju je, sa svim usjevima i plodovima. Dakle, On je onaj koji stvara i opskrbljuje, koji zaslužuje da bude samo On obožavan, a niko drugi. "pa od Njega oprost tražite i pokajte Mu se!" TJ. napustite to u što sada vjerujete i posvetite se obožavanju samo Njega, pa će yvam On to primiti 1 oprostiti vam. "Jer je moj Gospodar blizu i odaziva se. " (Hud, 61.)

Oni mu rekoše: "O Salih, ti si među nama, prije ovoga, bio omiljen "', tj. mi bismo voljeli da si dobro razmislio prije ovih riječi, odnosno prije nego što si nas pozvao da obožavamo samo jednog Boga, da ostavimo bogove koje smo do sada obožavali i da se odreknemo vjere naših očeva i djedova. Zato su mu rekli: "Zašto nam braniš da obožavamo ono što su i naši preci obožavali? Mi, doista, sumnjamo u ono čemu nas ti pozivaš. " (Hud, 62.) "O narode moj ", reče on, "šta mislite, ako sam ja potpuno siguran ko mi je Gospodar i ako mi je On od Sebe milost dao, pa ko će me odbraniti od Allaha ako Mu ne budem poslušan. Vi biste samo uvećali moju propast, " (Hud, 63.)

Ovo je primjer njegovog obraćanja, blagog postupanja i učtivog odnosa prema njima u pozivanju na dobro, to jest šta mislite ako bude onako kako vam ja govorim i čemu vas ja pozivam? Kako ćete se opravdati kod Allaha i šta će vas spasiti od Njega, kad tražite da vas prekinem pozivati da Mu budete pokorni? Ja to ne mogu, jer mi je to obaveza (wadžib), a i kad bih to uradio, ni vi, ni bilo ko drugi ne bi me mogao od Njega spasiti, niti mi pomoći. Zato ću vas ja pozivati samo Allahu Jedinom, koji nema sudruga, sve dok On ne presudi između mene i vas. 

Oni su mu također govorili “Ti si doista opčinjen!" (Eš-Šu‘ara', 153.) Tj. opčaran. Ovim su htjeli reći: Nisi svjestan šta govoriš kada nas pozivaš da obožavamo samo Allaha i da se odreknemo drugih bogova. Većina učenjaka riječ musehharin u ovom ajetu tumači u značenju “opčinjeni." Po drugom mišljenju, riječ »nusehharin znači: “ko uza se ima džinna.? U tom slučaju, oni su htjeli reći: Ti si čovjek koji je opsjednut džinnima. 

Međutim, prvi stav je ispravniji, što se vidi i iz njihovih riječi nakon toga: “Nisi ti ništa drugo do čovjek kao i mi", iiz riječi: “Ako istinu govoriš, daj nam neki dokaz. " (Eš-Šu’ara, 154.). Ovim od njega traže da im pokaže kakvo čudo, koje bi potvrdilo da je tačno to što objavljuje. *On reće: “Evo deve koja će piti određenim danom, a vi drugim, vama poznatim. *I ne činite Joj nikakvo zlo, pa da vas zadesi kazna Velikog dana. " (Eš-Šu’ara, 155.-156.). On im je također rekao: “Došao vam je jasni dokaz od vašeg Gospodara: ova Allahova kamila je znak za vas, pa je pustite da pase po Allahovoj zemlji. i ne činite joj nikakvo zlo pa da vas bolna kazna zadesi!" (El-A raf, 73.). 

Pored toga, Uzvišeni veli: Mi smo Semudu kao vidljivo čudo kamilu dali, ali su se oni ogriješili o nju. (El-Isra', 59.) Mufessiri navode da se narod Semud jednog dana okupio na uobičajenom mjestu, pa im je došao Božiji poslanik Salih, alejhi selam, da ih pozove Allahu, opomene, upozori, savjetuje i naredi im. Oni su mu na to rekli: “Bi li ti mogao učiniti da nam iz ove stijene - pokazavši na jednu stijenu - izađe deva, takvih i takvih osobina?" Zatim su počeli opisivati njene osobine i karakteristike, među kojima je bilo i to da bude krupna i steona u desetom mjesecu. Poslanik Salih a.s. im je rekao: “Šta mislite, ako vam učinim ono što ste tražili, potpuno onako kako ste rekli, hoćete li povjerovati u ono što vam objavljujem i potvrditi moje poslanstvo?" Rekli su da hoće, pa je od njih uzeo zakletvu i obećanja za to. 

Zatim je otišao do mjesta za klanjanje, i klanjao Allahu, subhanehu ve te'ala, koliko je bilo određeno, a zatim zamolio svoga Gospodara da udovolji njihovoj molbi. Tada je Allah, subhanehu ve te'ala, naredio stijeni da se rascijepi i da iz nje izađe velika, u desetom mjesecu steona deva, sa svim osobinama i karakteristikama koje su oni tražili.

Kada su je, baš takvu, ugledali, i svojim očima vidjeli veliko čudo, zastrašujući prizor, zapanjujuću moć i nepobitni dokaz, mnogi od njih su počeli vjerovati, ali je većina i dalje bila ustrajna u svome nevjerstvu, zabludi i prkosu. Zato Uzvišeni kaže: ali su se oni ogriješili o nju, tj. zanijekali su je i većina ni na ovaj dokaz nije počela slijediti istinu. 

Glavni među onima koji su povjerovali, je bio Džundu' ibn Amr ibn Mehallat ibn Lebid ibn Džewas. On je bio jedan od plemenskih poglavica. Kada su i ostali uglednici htjeli da prihvate Islam, od toga su ih odvratili: Zuab ibn Amr ibn Lebid, Habbab - koji se brinuo o kipovima - i Rebab ibn Sa*r ibn Dželmes. Tako je Džundu* pozvao svoga amidžića Šihaba ibn Halifu koji je bio ugledan među njima, i kad je htio da primi Islam, ovi su ga spriječili pa je on stao na njihovu stranu. Tim povodom, jedan od muslimana po imenu Mehreš ibn Ganeme ibn ez-Zemil, neka mu se Allah smiluje, u stihovima je rekao: 

Amrovi ljudi bili su pozvali Šihaba u vjeru Poslanika Semudova poglavicu i sve druge Pa je namjeravao da se odazove, 
A da se odazvao Salihu bi ugled porastao Ali ga je odvratio drug mu Zuab Tako su se zalutali ljudi iz Hidžra Nakon upute zlu okrenuli. 

Zato im je Salih, alejhi selam, rekao: “Ova Allahova kamila...", tj. dodao ju je uz Allahovo ime da bi joj dao počast i važnost. Tako se npr. kaže: Allahova kuća (Ka’ba) i Allahov rob (čovjek). “... vama je dokaz“, tj. potvrda da je istina ono što vam objavljujem. “... pa je pustite neka pase po Allahovoj zemlji, i ne činite joj nikakvo zlo da vas ne bi stigla skora kazna. " (Hud, 64.) 

Tako je dogovoreno da deva bude kod njih, da pase odakle hoće i da pije vodu svaki drugi dan. Kad bi došao dan u kome je red da pije vodu sa bunara, oni bi svoje potrebe vode, dan ranije, odnosili kućama. Drugi kažu da su pili njeno mlijeko, koliko god su mogli. Zato im je rekao: “koja će piti određenim danom, a vi drugim, vama poznatim." (Eš-Šu’ara, 155.)

Zato je i Uzvišeni rekao: Mi ćemo poslati kamilu, da bismo ih iskušali, tj. da ih ispitamo da li će vjerovati ili neće. Allah je najbolje znao kako će oni postupiti. ... pričekaj ih, tj. sačekaj da vidiš šta će uraditi ...I budi strpljiv, (EI-Kamer, 27.) na njihovim neugodnostima, dok ti ne dođe jasan znak. I obavijesti ih da će se voda između njih i nje dijeliti, svakom obroku pristupiće onaj čiji je red. (El-Kamer, 28.) 

Međutim, kada im se ovo oduljilo, njihovi pametnjakovići su se sastali 1 dogovorili da zakolju devu, i tako je se riješe, kako bi imali vode u izobilju. Sve to usput je uljepšavao šejtan. Allah, subhanehu ve te'ala, veli: I zaklaše kamilu, ne poslušaše naređenje svoga Gospodara, i rekoše: “O Salih, daj nam to čime nam prijetiš; ako si Poslanik." (El-A'raf, 77.)

Onaj ko je preuzeo na sebe da je zakolje bio je njihov poglavar Kadar ibn Salif ibn Džundu', čovjek crvenkastobijele boje, plavih očiju i riđe kose. Za njega se pričalo da je dijete bludnice i da je rođen na Salifovoj postelji, čiji se otac zvao Sajban. Devu je zaklao uz odobravanje svih, pa se grijeh pripisuje svima njima. 

Ibn Džerir i drugi mufessiri govore o dvije žene iz Semuda. Jedna se zvala Saduk bintu-I-Mahja ibn Zuhejr ibn el-Muhtar. Poticala je iz ugledne i bogate porodice. Bila je udata za jednog čovjeka koji je primio Islam, pa ga je napustila. Ona je pozvala svoga amidžića Masrea ibn Mehredža ibn el-Mahjaa i ponudila mu se, ako zakolje devu. Druga se zvala Unejza bint Ganim ibn Mudžliz, a nadimak joj je bio Ummu Ganeme. Bila je starica, nevjernica i imala je kćerke od svog muža Zuaba ibn Amra, jednog od plemenskih poglavara. I ona je ponudila sve četiri kćerke Kadaru ibn Salifu ako zakolje devu, da od njih četiri izabere koju hoće. Ova dvojica mladića su se spremila da je zakolju, i o tome upoznali svoj narod. Njima su se pridružila još sedmorica, tako da ih je ukupno bilo devet.

O njima se govori u riječima Uzvišenog: A u gradu je bilo devet osoba koje su po Zemlji, ne red, nego nered činile. (En-Neml, 48.) Oni su i drugima u plemenu govorili da se deva treba zaklati, pa su i ostali uz njih pristali i odobrili im. Nakon toga su otišli da traže devu. Kada se ona pojavila sa pojilišta, Masre' joj se prišuljao, odapeo strijelu na nju i ranio je u nogu. Žene su došle i počele bodriti ljude iz tog plemena da je ubiju. Čak su i svoja lica otkrile, kako bi ih potakle na to. Najbrži je bio Kadar ibn Salif koji je na nju krenuo sa sabljom i posjekao joj noge, pa je pala na zemlju, riknuvši jako, da bi upozorila svoje mladunče. On joj je proboo vrat i zaklao je. Njeno devče - koje je upravo odbijeno - popelo se na nepristupačno brdo i riknulo tri puta. 

Abdurrezzak od Ma'mera, prenosi od nekog ko je čuo da je Hasan rekao: “Devče je upitalo: - Gospodaru moj, gdje mi je majka?" Zatim je ušlo u jednu stijenu i nestalo u njoj. Po drugom mišljenju oni su ga stigli pa i njega zaklali. Uzvišeni, kaže: “Ali, oni pozvaše jednog od svojih, *pa je on uze i zakla i kakve su bile Moja kazna i Moje opomene!? (El-Kamer, 29.-30.) Uzvišeni, također, veli: *Kada se najnesretniji među njima podigao, *Allahov Poslanik im je rekao: “Pustite Allahovu kamilu, neka pije!" (Eš-Šems, 12.-13.), tj. pazite je. *Ali oni su ga u laž utjerivali i zaklali je, pa ih je njihov Gospodar zbog njihovih grijeha kaznio i sravnio sa zemljom, *i ne boji se posljedica toga. (Eš-Šems, 14.-1 2) 

Imam Ahmed navodi: “Pričao nam je Abdullah ibn Numejr, da mu je pričao Hišam - Ebu “Urve - a on je čuo od svoga oca, da je Abdullah ibn Zem'e rekao: “Božiji Poslanik,salallahu alejhi ve sellem,  je jednom prilikom držao hutbu, pa je kada je spomenuo devu i onog ko ju je zaklao, rekao: Kada se najnesretniji među njima podigao: - Taj čovjek je bio energičan, ugledan i moćan u svom plemenu kao Ebu Zem“a." Ovaj hadis od Hišama prenose Buharija i Muslim.

Muhammed ibn Ishak navodi: "Pričao mi je Jezid ibn Muhammed ibn Hasim, da je on čuo od Muhammeda ibn Ka'ba, a on od Muhammeda ibn Hasima ibn Jezida, a ovaj od Ammara ibn Jasira, da je Božiji Poslanik,salallahu alejhi ve sellem,  rekao Aliji: "Hoćeš li da ti kažem ko su najnesretniji ljudi?" "Hoću", odgovorio je. Poslanik je rekao: To su dva čovjeka, jedan od njih je opaki čovjek iz Semuda, koji je zaklao devu, a drugi je, Alija, onaj koji će te udariti ovuda - tj. po tjemenu - od koga će ti se krvlju natopiti ovo - tj. brada." Ovaj hadis prenosi Ibn Ebi Hatim. 

Zatim, Uzvišeni veli: J zaklaše onu kamilu, i ne poslušaše naređenje svoga Gospodara, i rekoše: "O Salih, daj nam to čime nam prijetiš, ako si poslanik" (El-A'raf, 77.) Ovim riječima, oni su pokazali otvoreno nevjerovanje po više pitanja: -

Nisu poslušali Allaha i Njegovog Poslanika, počinivši ono što im je bilo strogo zabranjeno, tj. zaklavši devu koju im je Allah dao kao dokaz. 
Požurivali su kaznu protiv sebe, pa su je i zaslužili iz dva razloga: Prvo što se ispunio postavljeni uvjet: I ne činite joj nikakvo zlo da vas ne bi stigla brza kazna. (Hud, 64.) U drugom ajetu stoji: velika (Eš-Šu'ara', 156.), a u trećem bolna (El-A raf, 73.), što je sve istinito. Drugo što su požurivali kaznu. 
Što su u laž utjerivali Poslanika koji im je dao nepobitan dokaz za svoje poslanstvo i istinitost. Oni su to sigurno znali, ali su ih njihovo nevjerstvo, zabluda i inat naveli na to da odbiju istinu i mogućnost da ih zadesi kazna. Allah, subhanehu ve te'ala, veli: Ali, oni je zaklaše, pa on reče: "Uživajte u svojim kućama još tri dana! To je istinita prijetnja. " (Hud, 65.) 

Navodi se da je prilikom klanja deve, prvi na nju ruku digao Kadar ibn Salif, prokleo ga Allah. On joj je posjekao noge pa je pala na zemlju, a za njim su potrčali i ostali da je sabljama raskomadaju. Kada je to ugledalo njeno devče pobjeglo je od njih, popelo se na najviše brdo i riknulo tri puta. Zato im je Salih rekao: "Uživajte u svojim kućama još tri dana", tj. od danas. Međutim, oni nisu vjerovali ni u ovu sigurnu prijetnju, nego su, kada je pala noć, htjeli ubiti i njega i, - prema njihovim tvrdnjama - poslati ga kuda i devu. Oni rekoše: "Zakunite se bogom da ćemo njega i njegovu porodicu noću ubiti"', tj. sakupiti ih u njegovoj kući i pobiti ih, a zatim zanijekati i poreći ukoliko njegovi zaštitnici budu tražili krvarinu. Zato su rekli: %..a onda ćemo svakako njegovom zaštitniku reći: 'Mi nismo prisustvovali pogibiji njegove porodice, i mi, doista, istinu govorimo. " (En-Neml, 49.) 

Allah, subhanehu ve te'ala, veli: "7 smišljali su spletke, ali Mi smo ih preduhitrili kada se nisu ni nadali. "Pa pogledaj kakva je bila posljedica njihovog spletkarenja; sve smo uništili, i njih i njihov narod. "Eno njihovih kuća, praznih, zbog nepravde koju su činili. U tome doista ima pouke narodu koji zna. "A spasili smo one koji su vjerovali i koji su se Allaha bojali. (En-Neml, 50.-53.) 

Tako što je Uzvišeni na one koji su htjeli ubiti Saliha poslao kamenje koje ih je pogađalo, i uništilo prije ostalog naroda. U četvrtak - prvi dan čekanja - ljudi iz Semuda su osvanuli požutjelih lica, kako im je rekao i Salih , alejhi selam. Kada je pao mrak dozivali su se: "Prošao je jedan dan određenog roka.“

Drugog dana najavljenog roka - u petak - osvanuli su pocrvenjelih lica, a kad su omrkli, rekli su: “Prošla su dva dana određenog roka." 

Trećeg dana određenog roka - u subotu - osvanuli su crnih lica, a kada su omrkli, rekli su: “Eto, prošao je određeni rok." Kada je osvanula nedjelja obukli su se, spremili i sjeli, iščekujući kakva će ih kazna, muka i nesreća zadesiti, ne znajući šta će sa njima biti, niti sa koje će strane kazna doći. Kada je izašlo Sunce, došao im je glas odozgo, s neba, a ispod njih se zemlja zatresla, pa su duše izdahnule, životi se ugasili, pokreti se ukočili, glasovi umukli i istina se obistinila. Tako su u svojim kućama osvanuli nepomični, tijela bez duša i bez pokreta. 

Kaže se da od njih ovo niko nije preživio, osim jedne žene koja je od ranije bila nepokretna. Zvala se Kelbe bintu-s-Silk - sa nadimkom Zurej“a. Bila je okorjela nevjernica i protivnica Saliha , alejhi selam. Kada je ugledala kaznu, prohodala je i pobjegla što je brže mogla. Tako je došla do jednog naselja gdje su živjeli Arapi i ispričala im šta je vidjela i šta je zadesilo njen narod. Bila je iznurena žeđu, pa je zatražila vode. Kada se napila, umrla je. 

Uzvišeni veli: ...kao da ih u njima nikad nije ni bilo, tj. kao da u njima nisu živjeli udobno, svak sa svojom nafakom i bogatstvom. Semud, doista, u Gospodara svoga nije vjerovao; daleko neka je Semud! (Hud, 68.), tj. on ih je ovim prokleo i prizvao zov sudbine. 

Imam Ahmed navodi: “Pričao nam je Abdurrezzak da je njemu pričao Ma'mer, da je čuo od Abdullaha ibn Usmana ibn Hašima, a on od Ebu ezZubejra, da je Džabir rekao: “Kada je Božiji Poslanik, salallahu alejhi ve sellem,  prolazio pored Hidžra, rekao je: - Nemojte tražiti čuda! Tražio ih je Salihov narod, pa su im pokazana - znači deva - koja je ovuda dolazila, a ovuda odlazila. Prekršili su naređenje svoga Gospodara i zaklali je. Pila je njihovu vodu jedan dan, a oni njeno mlijeko drugi dan. Ali, oni su je zaklali, pa ih je snašao jedan krik, kojim je Allah usmrtio sve, koji su bili pod nebeskim svodom, osim jednog čovjeka koji se zatekao u haremu Allahove Ka“be. “Ko je to bio, Božiji Poslaniče?“, upitali su ashabi, pa je on odgovorio: - Bio je to Ebu Regal, ali kada je izašao iz harema i njega je pogodilo ono što i njegov narod." 

Ovaj hadis zadovoljava uvjete Muslima, ali nije naveden ni u jednoj od šest vjerodostojnih zbirki. Allah najbolje zna. 

Abdurrezzak kaže: “Ma'mer kaže da ga je obavijestio Ismail ibn Umejje, da je Poslanik ,salallahu alejhi ve sellem,  jednom prilikom prošao pored kabura Ebu Regala i rekao: “Znate li ko je ovdje?" Ashabi su odgovorili: “To Allah i Njegov Poslanik najbolje znaju." On je rekao: “Ovo je grob Ebu Regala, jednog od Semudovih ljudi. Bio je u Allahovom haremu, pa ga je to sačuvalo od Allahove kazne. Ali, kada je iz njega izašao, zadesilo ga je ono što je zadesilo i njegov narod, pa je ukopan ovdje, zajedno sa zlatnom grančicom. Poslije su ga ljudi tražili s mačevima u rukama, i kada su ga našli, izvadili su tu grančicu.“

Abdurrezzak zatim kaže da je Ma'mer čuo od Zuhrije da je Ebu Regal, ustvari, Ebu Sekif. Ovaj hadis u ovoj verziji je mursel. 

Muhammed ibn Ishak u Životopisu Poslanika navodi ovaj hadis u nešto drugačijoj verziji, bez prekidanja seneda, od Ismaila ibn Umejje, koji ga je čuo od Budžejra ibn Ebi Budžejra, a on od Abdullaha ibn Omera koji kaže: “Kada smo sa Božijim Poslanikom ,salallahu alejhi ve sellem, putovali za Taif i prolazili pored jednog kabura, čuo sam da je rekao: “Ovo je kabur Ebu Regala, a to je Ebu Sekif. Bio jee naroda Semuda. On se zadesio u ovom haremu, pa ga je to spasilo, ali, kada je izašao iz njega, ovdje ga je zadesila kazna, koja je zadesila i njegov narod, pa je tu i ukopan. Znak da je to tako jeste zlatna grančica, koja je zakopana sa njim. Kad bi ga otkopali, našli bi je uz njega." Na to je svijet požurio i iskopao grančicu iz tog mezara." Hadis ovako navodi i Ebu Dawud od Muhammeda ibn Ishaka. 

Naš učitelj, Hafiz Ebu el-Hadždžadž Mizzi, neka mu se Allah smiluje, kaže da je ovaj hadis vjerodostojan (hasen-aziz). 

Ja na to dodajem da ga, u tom obliku, prenosi samo Budžejr ibn Ebi Budžejr, čije se ime spominje samo u ovom hadisu. Pored toga, od njega ga prenosi samo Ismail ibn Umejje. Naš učitelj kaže: “Moguće je da je on pogrešno shvatio kada je rekao da su to riječi Poslanika (merfu“*), pa bi u tom slučaju ovo mogle biti riječi Abdullaha ibn Amra, a da je to on našao u jevrejskim knjigama." Allah, opet, najbolje zna! Ja, opet, na ovo kažem da u spomenutoj mursel predaji kao i u hadisu kojeg prenosi Džabir, postoji potvrda za to. Allah, opet, najbolje zna!

On se okrenu od njih i reče: “O narode moj, prenio sam vam poslanicu svoga Gospodara i savjetovao vas, ali vi ne volite one koji vas savjetuju" (ElA*raf, 79.) Ovim riječima Uzvišeni nas upoznaje da se Salih, alejhi selam ovako obratio svom narodu, nakon njihove propasti. Dakle, napuštajući njihovo prebivalište prema nekom drugom, narodu je rekao: “O narode moj, prenio sam vam poslanicu moga Gospodara i savjetovao vas", tj. ja sam se na sve načine: svojim riječima, djelima i namjerom trudio da vas uputim ...ali vi ne volite one koji vas savjetuju, tj. vi po svojoj pokvarenoj naravi niste bili spremni prihvatiti istinu, niti ste je željeli. Zato ste dopali bolne kazne u kojoj ćete zauvijek ostati, ija nemam nikakva načina da vam pomognem, niti sam to dužan. Ja sam svoju obavezu prema vama ispunio; dostavio sam vam Objavu i savjetovao vas, a Allah čini ono što On hoće. 

Tako se Poslanik ,salallahu alejhi ve sellem, obratio poginulim mušricima na Bedru, nakon tri noći. Stao je kod njih, a onda uzjahao devu, naredio pokret pred kraj noći i rekao: “O poginuli, jeste li se uvjerili da je istina ono što vam je vaš Gospodar obećao? Ja sam se uvjerio da je istina ono što mi je moj Gospodar obećao.“ 

Zatim im je između ostalog rekao: “Vi ste bili loše društvo svom Poslaniku: poricali ste me, a drugi svijet mi je povjerovao; istjerali ste me, a drugi su mi pružili utočište; borili ste se protiv mene, a drugi su me pomagali. Loše li ste društvo bili svome Poslaniku!“

Omer mu je na to rekao: “Božiji Poslaniče, govoriš ljudima čija se tijela raspadaju." Poslanik je na to rekao: “Tako mi Onoga u čijoj je ruci moja duša, vi ništa bolje od njih ne čujete ono što im govorim, samo što oni ne odgovaraju. Kaže se da se Salih, alejhi selam nakon toga preselio u harem Ka'be i tu ostao sve do svoje smrti.

Imam Ahmed navodi: “Pričao nam je Ve'ki da je njemu pričao Zem“a ibn Salih, da je čuo od Seleme ibn Wehrama, a on od Ikrime, da je Ibn Abbas rekao: “Kada je Poslanik ,salallahu alejhi ve sellem, prolazio kroz dolinu Usfan, na putu za hadždž, upitao je: - Ebu Bekre, koja je ovo dolina? On mu je odgovorio: - Dolina Usfan. Tada je Poslanik rekao: - Ovuda su prolazili Hud i Salih, alejhi selam na mladim devama koje su imale ulare izrađene od vlakana, a na njima su i gornji i donji ogrtači bili od vunenog platna. Tako su oni izgovarali telbijju i hodočastili Ka“bu. 

Lanac prenosilaca ovog hadisa je dobar (hasen). Već je naveden u kazivanju o Nuhu sea, a prenosi ga Taberanija s tim što se tamo govori o Nuhu, Hudu i Ibrahimu. 

Poslanikov ,salallahu alejhi ve sellem, prolazak dolinom Hidžr - teritorijom Semuda - u godini pohoda na Tebuk

Imam Ahmed navodi: “Pričao nam je Abdussamed da je njemu pričao Sahr ibn Džuwejrijje, da je on čuo od Nafi“a, da je Ibn Omer pričao: “Kada je Božiji Poslanik ,salallahu alejhi ve sellem, krenuo sa ashabima prema Tebuku, sa njima se zaustavio u Hidžru, kod Semudovih naselja, pa su nasuli vodu iz bunareva iz kojih je pio narod Semudov, te su njome zamijesili hljeb i napunili posude. Međutim, Poslanik im je naredio, pa su prosuli vodu i tim hljebom nahranili deve, a onda ih odveo do bunara iz kojeg je pila deva. Zabranio im je ulazak u isklesane kuće gdje je živio kažnjeni narod rekavši: “Bojim se da vas ne zadesi ono što je zadesilo i njih, pa ne ulazite tamo gdje su oni živjeli!?? 

Ahmed, također, navodi: “Pričao nam je Affan, da je njemu pričao Abdulaziz ibn Muslim, a njemu Abdullah ibn Dinar, da je čuo od Abdullaha ibn Omera, da je Božiji Poslanik ,salallahu alejhi ve sellem, dok je bio u Hidžru, rekao: “Ne ulazite ovim kažnjenicima, osim plačući, a ako ne možete plakati, nemojte im ni ulaziti, da vas ne bi zadesilo ono što i njih.'? 

Buharija i Muslim ovaj hadis u svojim Sahihima navode u više verzija. U nekim verzijama ovog hadisa stoji da je on, kada je prolazio pored njihovih staništa, oborio glavu i potjerao svoju jahalicu, a ashabima je zabranio ulazak u njih, osim plačući. U jednoj verziji ovog hadisa stoji da je Poslanik ,salallahu alejhi ve sellem, rekao: “Pa ako ne možete plakati, onda se pravite da plačete, iz bojazni da vas ne zadesi ono što je i njih zadesilo!"

Imam Ahmed, također, navodi: “Pričao nam je Jezid ibn Harun, da je čuo od Mes'udija, a on od Ismaila ibn Ewseta, da mu je pričao Muhammed ibn Ebi Kebša Ensarija, a njemu njegov otac - kome je bilo ime Amr ibn Sa'd, a po drugima Amir ibn Sa'd, neka Allah bude zadovoljan sa njim: “Kada je bio pohod na Tebuk, ljudi su požurili prema Hidžru da dođu do ostataka naselja tog naroda. To je čuo Božiji Poslanik ,salallahu alejhi ve sellem, pa je svijet pozvao i rekao: “Skupite se radi namaza!" Ja sam došao do Poslanika ,salallahu alejhi ve sellem, a on, pridržavajući se za nekog, reče: “Nemojte ulaziti narodu na kojeg se Allah rasrdio!" Na to mu je jedan čovjek rekao: “Božiji Poslaniče, mi im se čudimo“, a on je na to rekao: “Hoćete li da vam kažem šta je čudnije od toga? Čovjek između vas, koji vam priča o onom što je bilo prije vas i o onom što će biti poslije vas. Zato budite ustrajni na pravom putu pa vas Allah nikada neće kazniti. Doći će jedan narod koji se nikako neće moći od toga odbraniti. 

Lanac prenosilaca ovog hadisa je dobar (hasen), ali ga ne navode u šest vjerodostojnih zbirki. Govori se da su ljudi Salihovog naroda dugo živjeli. U početku su pravili kuće od ilovače, pa bi im se srušile prije nego što umru, pa su onda počeli klesati kuće u kamenim brdima. 

Također se navodi da im je Salih , alejhi selam, nakon što su od njega tražili čudo i nakon što im je Allah dao kamilu iz stijene, rekao da paze na nju i njeno mlado koje joj je bilo u utrobi, upozorivši ih da će ih, ukoliko joj učine bilo kakvo zlo, stići Allahova kazna. On im je također rekao da će je zaklati i da će to biti uzrok njihove propasti. Čak im je opisao čovjeka koji će je zaklati, rekavši da će on biti rumene boje lica, plavih očiju i riđe kose. Oni su onda po čitavom kraju poslali uhode, sa zadatkom da ubiju dijete koje bude tako izgledalo. Tako je dugo vremena prošlo; jedna generacija je prošla, a druga je došla. 

Jednog dana, jedan od njihovih poglavara je zaručio sina sa kćerkom drugog njihovog poglavara, i oženio ga njome. Iz tog braka se rodio onaj ko će zaklati devu tj. Kadar ibn Salif, pa uhode nisu mogle da ga ubiju zbog ugleda njihovih očeva i djedova u narodu. On je rastao brzo, tako da bi za sedmicu narastao koliko drugi za mjesec dana. On je vremenom postao njihov poglavar, kome su bili pokorni. Njegove strasti su ga navele da zakolje devu, a u tome su mu pomogli osmorica najuglednijih. To su ona devetorica koja su htjela ubiti Saliha, alejhi selam.

Kada su zaklali devu i za to čuo Salih , alejhi selam, došao im je, plačući zbog nje. Oni su ga primili, izvinjavajući mu se i govoreći: “Ovo nisu uradili naši ugledni ljudi nego mladići." Dalje se kaže da im je naredio da poprave tu grešku lijepo postupajući prema devčetu. Oni su ga pratili, a ono se popelo na jednu planinu. Kada su se popeli za njim, ono se popelo na vrh planine, tako da je bilo visoko toliko da ga ptice nisu mogle dohvatiti. Tu je plakalo lijući suze, a zatim se okrenulo prema Salihu, alejhi selam i riknulo tri puta. Na to im je Salih rekao: Uživajte u svojim kućama još tri dana! To je istinita prijetnja.“ (Hud, 65.). Zatim im je rekao da će sutra osvanuti požutjelih lica, drugi dan crvenih lica, a treći dan crnih lica.

Četvrti dan im je došao jedan krik, jači od svih gromova, koji ih je obuzeo, pa su osvanuli u svojim kućama mrtvi. Međutim, neki dijelovi ove predaje su sporni i suprotstavljaju se onom što se može razumjeti iz Kur'ana u pogledu kazivanja o njima, o čemu smo ranije govorili. Allah , subhanehu ve te'ala, opet, najbolje zna šta je tačno!
